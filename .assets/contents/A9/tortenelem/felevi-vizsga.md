
---

> # A Római Köztársaság

> ### A KÖZTÁRSASÁG LÉTREJÖTTE ÉS ÁLLAMSZERVEZETE
>
> Róma élén a város alapításától, Kr. e. 753-tól kezdve királyok álltak. A társadalom vezető rétegét a földbirtokos családok, a patríciusok alkották. Soraikból került ki a királyok tanácsadó testülete, a senatus (vének tanácsa). A társadalom alsóbb csoportja a politikai jogokkal nem rendelkező, de szabad plebejusokból állt. Többségük kis parcellákon dolgozó paraszt volt, de közéjük tartozott a kisszámú kézműves és kereskedő is.
>
> Az etruszk uralkodók a plebejusokra kívántak támaszkodni a patríciusokkal szemben. Válaszként Kr. e. 510 körül a patríciusok elűzték a királyt. Rómában arisztokratikus köztársaság jött létre.
>
> A köztársaságot a római polgárok, vagyis a patríciusok által választott tisztségviselők (magistratusok) irányították. A visszaélések elkerülése végett a görögökhöz hasonlóan ugyanazt a tisztséget többen is betöltötték (általában ketten), így egymást ellenőrizhették. A megbízási idő többnyire egy évre korlátozódott. A hivatalnokok nem kaptak fizetést, ezért csak vagyonos emberek vállalhatták a sok kiadással járó feladatot, így megvesztegethetőségük esélye kisebb volt.
>
> Az állam élén két consul állt. Békében ők birtokolták a főhatalmat, háborúban pedig a hadsereget vezették. Fontosságukat mutatja, hogy Rómában a consulok neveivel jelölték az éveket. Az ügyeket a senatussal egyetértésben intézték. A senatus létszáma kezdetben 100, majd a köztársaság időszakában 300 fő volt. A testület tagjai a nemzetségfők lehettek. Gyakorlatilag itt születtek a törvények, és a senatusnak döntő befolyása volt a külpolitikára is.
>
> A consulok helyettesei a praetorok. Feladatuk volt a város rendjének fenntartása és az ezzel kapcsolatos bíráskodás.
>
> Nagy veszély esetén dictatort választottak. Személyére a senatus tett javaslatot, és a consulok nevezték ki. A dictator óriási hatalommal bírt: minden ügyben egyedül, a saját belátása szerint dönthetett, és mindenki köteles volt ellentmondás nélkül engedelmeskedni neki. A dictatort később nem vonhatták felelősségre azért, amit hivatali ideje alatt tett. Ilyen kivételes hatalmú személyt azonban ritkán és akkor is csak maximum fél év időtartamra választottak.

> ### PATRÍCIUSOK ÉS PLEBEJUSOK ELLENTÉTEI
>
> Az etruszk uralomtól megszabaduló Róma sorozatos háborúkat vívott a város megvédéséért, először a szomszéd népek ellen, később pedig Itália meghódításáért. E háborúkban Róma jelentős zsákmányt és földterületeket szerzett. A legyőzött népektől elvett földek elvileg a római nép tulajdonába kerültek, ezt jelzi nevük is: közföldek (ager publicus). Valójában ezek állami földek voltak, amelyekből a római polgárok, tehát kezdetben csak a patríciusok bérelhettek, így növelve földbirtokukat.
>
> A háborúkban egyre nőtt a plebejusok szerepe, hiszen ők adták a római hadsereg fő erejét jelentő nehézfegyverzetű gyalogságot. Jelentőségüket felismerve a plebejusok harcot indítottak a számukra hátrányos megkülönböztetés ellen. Legfőbb követelésük a római polgárjog elnyerése volt. Jogi egyenlőséget kívántak, hogy a törvények ne tegyenek különbséget patrícius és plebejus között. A vagyonosabb plebejusok részesedni akartak a közföldekből, a szegényebbek pedig az őket fenyegető adósrabszolgaság eltörlését követelték.
>
> A plebejusok küzdelme több évszázadon át tartott, s mivel a háborúk csak belső egység mellett lehettek sikeresek, a plebejusoknak sikerült fokozatosan elfogadtatniuk követeléseiket. A plebejusok – kihasználva, hogy szükség volt katonai erejükre – a város elhagyásával, új város alapításával fenyegetőztek. Ennek adtak nyomatékot, amikor kivonultak a Róma melletti Szent-hegyre. A senatus meghátrált: a plebejusok saját tisztségviselőket, néptribunusokat választhattak (Kr. e. 494). Az új hivatal (magisztrátus) a plebejusok érdekeit képviselte. Az évente választott néptribunusok (kezdetben kettő, majd tíz) különleges jogokkal rendelkeztek: személyük és házuk sérthetetlen volt, és megvétózhatták (érvényteleníthették) a plebejusokat sértő törvényeket és intézkedéseket.

> ### A VAGYONI ALAP MEGJELENÉSE
>
> A következő időszakban a plebejusok célja a törvények írásba foglalása volt, hogy a törvények a patríciusokra és a plebejusokra egyaránt vonatkozzanak. Létrehoztak egy patríciusokból és plebejusokból álló bizottságot, mely előbb tíz, majd tizenkét táblán foglalta össze a törvényeket.
>
> A XII táblás törvények (Kr. e. 451) nem tettek különbséget patrícius és plebejus között. Kivéve a házasságkötést, melyet néhány év múlva engedélyeztek a patríciusok és plebejusok között. A származás helyett a vagyoni különbség számított a büntetések kiszabásánál. Másként bírálták el a rabszolgák és a szabadok tetteit is. A törvények szigorúan védték a magántulajdont, annak minden formáját. Az adósrabszolgaság megmaradt.
>
> A nemzetségi társadalom bomlását mutatja, hogy a törvények a nemzetségek helyett már a családot tekintették a római társadalom alapjának. A jog az apának szinte korlátlan hatalmat biztosított családja felett. A rendelkezésekben megtalálhatók az ősi szokásjogra jellemző motívumok is, például a szemet szemért elv (talióelv).
>
> A származás mellett a vagyon is egyre többet számított Rómában. A város lakóit vagyonuk szerint öt csoportra (osztályba) osztották fel, és ez lett az alapja a politikai jogoknak, a katonáskodásnak és a hivatalviselésnek.
>
> A törvényeket érdemben egy újonnan létrehozott népgyűlés tárgyalta meg, amely már a vagyoni beosztás alapján szerveződött. Ezen a népgyűlésen az első vagyoni osztály több csoporttal képviseltette magát, mint a következő négy. Mivel csoportonként szavaztak, az ügyeket a legvagyonosabbak dönthették el. A hadseregben az első vagyoni osztály adta a legjelentősebb erőt képviselő lovasságot és a nehézfegyverzetű gyalogságot.
>
> A politikai életben való részvétel átalakítása újabb tisztséget hozott létre: a censorokét (Kr. e. 443). Időről időre (ötévenként) a censorok végezték a vagyonbecslést és a lakosság öt vagyoni csoportba való besorolását. Ők jelölték ki a senatus tagjait a nemzetségfők közül és a hivatalukat letett főhivatalnokokból. A censorok kivetették az adókat, ellenőrizték a pénzügyeket. A patríciusoknak születési előjogaik elvesztéséért némi kárpótlást jelentett e tisztség megszerzése: a népgyűlés öt év időtartamra két censort választott a patríciusok közül.

> ### A HÓDÍTÁSOK KÖVETKEZMÉNYEI – A KÖZTÁRSASÁG VÁLSÁGA
>
> A római köztársaság életerejét mutatja, hogy a belső küzdelmek ellenére újabb és újabb területeket szerzett meg. Itáliát követően az afrikai Karthágóval vívott három háborúban (Kr. e. III–II. század) a Földközi-tenger nyugati medencéjének urává vált, majd kezdte kiterjeszteni befolyását a keleti medencére is. A Karthágó elleni háborúkban szerezte meg Róma az első provinciáját, Szicíliát. Az Itálián kívüli, meghódított területeket nevezték provinciáknak (tartományoknak). Lakóik adót fizettek Rómának.
>
> A plebejusok térnyerése folytatódott. Megnyíltak a hivatalok a plebejusok előtt, utolsóként a papi tisztségek (Kr. e. 300). A hódítások révén nagyszámú rabszolga áramlott Rómába. Ezáltal lehetővé vált a plebejusok régi követelésének teljesítése: az adósrabszolgaság megszüntetése (Kr. e. 326).
>
> A patrícius-plebejus ellentét oldódását jól mutatja, hogy Kr. e. 287-től a plebejus népgyűlés határozatai kötelezőek az egész római népre, megszűnt azok senatusi jóváhagyása. Ettől fogva a patríciusok is képviseltették magukat ezen a területi alapon szerveződő népgyűlésen, s itt tárgyaltak a törvényekről. A jogegyenlőség teljessé válásával kezdetét vette a patríciusok és a vagyonos plebejusok összeolvadása. Két új réteg jött létre, a politikai funkciókat és a nagybirtokokat uraló nemesség és a kereskedelmi ügyleteket bonyolító lovagrend. A két csoport között megkezdődött a politikai harc, melyet a senatori rend (nemesség) és a néppárt (lovagrend) folytatott egymással.
>
> A mezőgazdasági fellendülés előnyeit elsősorban a nagybirtokok élvezték. Annál is inkább, mivel ők tudták kihasználni a hadjáratok nyomán tízezrével beáramló olcsó rabszolgák munkaerejét. A távoli hadszínterek miatt egyre hosszabbá váló hadjáratok viszont a parasztságot sújtották, mivel elvonták a munkaerőt a gazdaságoktól.
>
> A parasztok egy része nem bírta a versenyt s tönkrement, sokan nehézségekkel küzdöttek. Az eladósodott, majd földjüket vesztett parasztok Rómába költöztek, hogy ott keressenek megélhetést. Kialakult egy új társadalmi réteg, az antik proletariátus. Ők a műhelyekben dolgoztak vagy a nagyváros kínálta alkalmi munkákat végezték. Egy részük az ingyenélő tömeget gyarapította, melyet napi kedvezményekkel bárki, bármilyen politikai cél érdekében felhasználhatott. Ha kellett, a szavazatukat is áruba bocsátották.
>
> A gazdasági és társadalmi átalakulás aláásta a köztársaság rendszerét. A politikai harc egyre élesebbé vált az egymással leszámolni kívánó két politikai erő, a senatori rend és néppárt között. A senatori rend a köztársasági hagyományok, míg a néppárt a nép védelmezőjének szerepében próbálta a tömeg támogatását megszerezni. Valójában mindkét irányzat a hatalom megragadására tört. Harcaik során egyre többször áthágták a köztársasági berendezkedés szabályait (pl. több évre töltöttek be hivatalokat), s megjelentek a fegyveres leszámolások, polgárháború alakult ki.
>
> A vezető réteg belső harcai során a parasztság tönkremenetelét nem sikerült megállítani. Miután a római hadsereg zömét az önmagukat felfegyverző parasztok adták, egyre csökkent a hadra foghatók száma, s a társadalmi változások a hadsereg válságát idézték elő. A még magukat felfegyverezni képes katonák sem szívesen vettek részt a hadjáratokban. A hosszú és távoli szolgálatért, amely veszélyeztette otthoni gazdaságaik működését, már nem volt elég kárpótlás a zsákmány. A hadsereg válsága Észak-Afrikában vált nyilvánvalóvá, mikor Róma egy kis csatlós államát a római légiók nem tudták legyőzni, mert az ellenfél megvesztegette a parancsnokokat.
>
> A hadsereg válságát egy néppárti politikus és hadvezér oldotta meg, áthágva a köztársasági szabályokat. Parasztok helyett katonáit a vagyontalan római polgárok soraiból, zsoldért toborozta. A katonák az új rendszer szerint 16 évig szolgáltak, felszerelést, zsoldot, ellátást kaptak. S ami igazán vonzóvá tette a szolgálatot a vagyontalanok számára: a leszerelő katonák (veteránok) földhöz jutottak. Róma új hadseregének egységei, a légiók sikeresen folytatni tudták a hódításokat.

> ### CAESAR HATALOMRA KERÜLÉSE ÉS EGYEDURALMA
>
> A rossz körülmények és a polgárháború miatti társadalmi bizonytalanság rabszolgafelkelésekhez vezetett. Az ókor legjelentősebb lázadása a Spartacus-féle rabszolgafelkelés volt (Kr. e. 73–71). Spartacus mozgalmát már a zsoldosokból álló légiók verték le. A légiók élén álló hadvezérek, így Crassus és Pompeius befolyása erősödött, ami a köztársaság helyzetét tovább gyöngítette.
>
> A senatus Pompeius sikerei láttán azonban tartani kezdett a hadvezér túlzott hatalmától. Emiatt elbocsátott veteránjainak nem adtak földet. Válaszul Pompeius kapcsolatot keresett a senatus ellenségeivel. Ez a helyzet teremtett lehetőséget az ifjú Julius Caesar számára.
>
> Caesar karrierjének fontos állomását jelentette, hogy kibékítette egymással a birodalom két legbefolyásosabb hadvezérét, Crassust és Pompeiust, majd szövetséget kötött velük a senatus ellen (Kr. e. 60). A titokban tartott egyezséget később triumvirátusnak (három férfiú szövetsége) nevezték. Az egyezség lényege, hogy támogatják egymást a vezető tisztségek megszerzésében. Caesar először consul lett, majd Gallia provincia helytartója, míg Crassus keletre, Syriába, Pompeius pedig nyugatra, Hispániába ment erőt gyűjteni.
>
> A megrémült senatus Caesart örökös diktátorrá választotta, aki élve hatalmával, a birodalom egységét erősítő és a belső elégedetlenséget mérséklő reformokat hajtott végre. Letelepítette veteránjait, de földet osztott a nincstelenek egy részének is. Értékálló aranypénzt veretett, sok provinciabelinek polgárjogot adott. Csökkenteni kívánta a senatus tekintélyét: a testület létszámát 900 főre emelte, és tagjai közé provinciabeli előkelőket is meghívott. Naptárreformja vallási jelentőséggel is bírt. Egyiptomi csillagászok segítségével ismét összhangba hozta a naptár és az évszakok rendjét. A kiigazítás tartósságát a szökőévek bevezetésével biztosította. Ma is a julián naptárt használjuk, egy XVI. századi módosítással.
>
> Intézkedései népszerűvé tették a nép (plebs) és a lovagrend körében. Ám a köztársasági hagyományok még erősek voltak, és Caesar erre nem volt tekintettel. Ezt használták ki ellenfelei a senatusban: egy köztársaságpárti összeesküvés során Brutus és Cassius vezetésével megölték Kr. e. 44-ben.

> ### OCTAVIANUS (AUGUSTUS) HATALOMRA JUTÁSA
>
> A köztársaságpártiak Caesar halála után nem tudták átvenni az események irányítását. A hatalom három, Caesar köréhez tartozó politikus-hadvezér kezébe került. Antonius és Lepidus Caesar parancsnokai voltak, a fiatal, de annál céltudatosabb Octavianus pedig Caesar unokaöccse, a diktátor hivatalos örököse, aki nagybátyja veteránjait megnyerve került a hatalomért vetélkedők közé. Szövetkeztek a hatalom megragadása érdekében: ez volt a második triumvirátus (Kr. e. 43). A következő évben legyőzték a köztársaságpártiakat (Philippi, Kr. e. 42), majd elosztották egymást között a birodalom feletti hatalmat: Octavianus a nyugati, Antonius a keleti területeket, Lepidus pedig Afrikát kapta.

> ### AUGUSTUS EGYEDURALMA – A PRINCIPÁTUS
>
> Hogy Caesar sorsát elkerülje, Octavianus igyekezett leplezni egyeduralmát, és a köztársaság megmentőjének szerepében tetszelgett. Hatalma az általa irányított hadseregen nyugodott. Kulcsfontosságú köztársasági tisztségeket összpontosított a kezében, és ezeken keresztül érvényesítette akaratát. Consulként a hadsereg és a végrehajtó hatalom vezetője, néptribunusként sérthetetlen volt, s vétójoggal rendelkezett. Censorként a híveit ültethette a senatusba, pontifex maximusként a vallási életet irányíthatta. Látszólag a köztársaság egyik főhivatalnoka volt, de „megtiszteltetésből” olyan címeket fogadott el a senatustól, illetve „a római néptől”, amelyek utaltak kivételes helyzetére: ilyen például az augustus (istentől gyarapított férfiú), melyet később személynévként használt vagy a princeps (első polgár), melyről később rendszere a nevét nyerte.
>
> A diktatúrát azzal is kendőzte, hogy államilag támogatta a korai köztársaság hagyományainak felújítását, a régi erkölcsök és szokások érvényre jutását. Rendszerét, a köztársasági formákkal leplezett egyeduralmat principátusnak nevezzük.
>
> Augustus a római vezető réteg számára kézzelfogható engedményeket is tett. A régi provinciákat – azok jövedelmeivel és jól fizető állásaival együtt – meghagyta a senatus ellenőrzése alatt.
>
> Az évszázados polgárháborús állapotok után Augustus uralma nyugalmat, biztonságot hozott a birodalom népeinek. Külpolitikájában a győzelmes békére törekedett (Pax Romana). Igyekezett jól védhető, folyók, hegyek és sivatagok által megerősített, úgynevezett (ún.) természetes határok kialakítására. Keleten lemondott a hódításokról, s a Római Birodalom határa az Eufrátesz mentén állandósult. Északon a Duna és a Rajna vonaláig tört előre, ő hódította meg Pannóniát is (Kr. e. 9).

---

> # A Római Civilizáció

> ### ETRUSZK HATÁSOK
>
> Az államélet mellett az etruszk kultúra jelentős mértékben befolyásolta a római műveltség szinte minden területét. A latin mássalhangzókat is jelölő írás hosszú fejlődés eredménye. A föníciai, még magánhangzókat nem ismerő kommunikációs rendszer hatott a görögre, mely már alkalmazott magánhangzókat. Az etruszkok írására jelentős hatást gyakorolt a két előbbi, a latinok pedig az ő rendszerüket vették át, amely a mai latin ábécénk alapja.
>
> Az etruszkok az építészet mesterei voltak. Ők alkalmazták először nagyobb terek lefedésére a boltozatot, ami a római építészet téráthidalásának is alapja. Az etruszk mérnökök a mocsárlecsapolás és útépítés mesterei is voltak, melyek szintén tovább éltek, és a római kultúra sajátosságaivá váltak.

> ### A RÓMAI JOG
>
> A jog a római állami és mindennapi élet egyik alappillérét alkotta. Az évszázadok alatt kialakult római jog összefoglalására, a jogszabályok egységbe illesztésére a római kor végén került sor, a Keletrómai Birodalomban (Justinianus császár rendeletére). A császár elkészíttette a római jog gyűjteményes összefoglalását (Corpus Juris Civilis, 529). A római jog napjainkban is vezérfonálul szolgál a jogi életben, és a jogászképzés egyik alapja. Justinianus jogászainak hatalmas anyagot kellett feldolgozniuk, amely a XII táblás törvényektől a köztársaság és a császárkor rendelkezésein át egészen a saját korukig terjedt. A rómaiak életük minden területét szabályozták, a jog jelentette a mindennapi élet biztonságát, és fontos tényezője volt a birodalom egységének.
>
> Pontosan meghatározták a polgárok jogait, szabadságait és a közösség iránti kötelességeiket. Biztosították a tulajdon szabadságát az örökléstől a szerződésekig. Számos ma is érvényben lévő jogi alapelvet határoztak meg: ilyen például a tisztességes élet joga és kötelessége, valamint a „nem minden tisztességes, amit szabad” elve és az ártatlanság vélelme. Alapelvük volt, hogy az elkövetett bűnért csak az elkövetőt lehet felelősségre vonni, vagyis a családját nem. Tőlük ered a jog felosztása magánjogra és közjogra. Utóbbi a haza, a közösség elsődlegességét és az intézmények működésének alapelveit határozza meg napjainkig.

> ### A LATIN NYELV ÉS ÍRÁSBELISÉG
>
> A római jog és a latin írásbeliség szorosan egymáshoz kapcsolódott. Jól mutatja ezt, hogy a köztársaság korában a római gyerekek a XII táblás törvények szövegén keresztül tanultak meg írni és olvasni.
>
> Az indoeurópai latin nyelv ábécéje a korábbi fejlődés eredménye. A római hódítással, a római életvitel és kultúra átvételével párhuzamosan terjedt a latin nyelv is a birodalomban. Ezt a folyamatot nevezzük romanizációnak.
>
> A birodalom alkonyán, a Kr. u. V. század elején a birodalom nyugati felén Britanniától Afrikáig latinul beszéltek. A keleti területeken vált uralkodóvá a görög. Mivel nyugaton a Római Birodalom romjain jöttek létre az új államok, és a katolikus egyház nyelve is a latin volt, a középkorban a latin maradt a műveltség és az egyház nyelve.

> ### A VÁROS ÉS ÉLETE
>
> A római civilizáció a kezdeti évszázadokat követően alapvetően városi kultúra volt. A nagy létszámú lakosságnak biztosítani kellett az alapvető higiéniai feltételeket: a vizet és a szennyvíz elvezetését. A tiszta ivóvizet messziről is bevezették a városokba. A módosabbak közvetlenül, a tömeg közkutakból nyerhetett vizet. A tisztálkodást számos nagy közfürdő biztosította. Az esővizet és a szennyvizet csatornák vezették el. A városok több pontján vízöblítéses nyilvános vécék álltak rendelkezésre.
>
> A városi közművek kiépítését (és más középítkezéseket) a köztársaság korában a jómódúak és az állam, a császárság korában az állam finanszírozta.
>
> Minden társadalmi réteg körében nagy népszerűségnek örvendtek a fürdők. A római városképhez hozzátartoztak a hatalmas fürdőépületek. A szükséges vizet a központi vízvezetékek biztosították. A plebs jóindulatának megnyerésére a politikusok és a császárok sok fürdőt építtettek. A rómaiak nem úszni jártak ide, hanem a tisztálkodás mellett elsősorban a társas együttlét és az élvezetek kedvéért. A fürdők nyüzsgő életében a szórakozás sokféle formája fellelhető volt.
>
> A szórakozási lehetőségek közül a tömeg leginkább az ünnepi játékokat, versenyeket kedvelte. Ezek a rendezvények nemcsak a szabadidőt töltötték ki, de levezették a plebs indulatait is: a sokszor több napon át tartó játékokon mindenki kitombolhatta magát. A rómaiaknál a szórakozás csúcspontját a gladiátorok viadalai jelentették. A gladiátori játékok számára külön épületeket emeltek: az amfiteátrumokat (körszínházakat).
>
> Míg a jómódúak a kertvárosokban, saját tulajdonú házakban (domus) éltek, s egyre fényűzőbb villákat emeltek, addig a növekvő létszámú városi köznép (a plebs) többemeletes bérházakban lakott. Szigetként emelkedtek ki az őket minden oldalról körülvevő sikátorokból, amit a nevük is tükröz (insula = sziget). A bérházakban alacsony volt a belmagasság, télen a lakások füsttel teltek meg, s csak elvétve akadt folyóvíz és csatorna. A faépítésű részek miatt gyakran pusztítottak tűzvészek.

> ### RÓMA ÉRHÁLÓZATA – AZ UTAK
>
> Az ókori Róma fejlett úthálózattal rendelkezett. Az utak biztosították a birodalom egységét: a légiók gyors mozgását, a közigazgatás működését és a kereskedelem lebonyolítását.
>
> Az állami utak mentén római mérföldenként mérföldköveket (milliarium) helyeztek el. Így az utasok követni tudták a megtett út távolságát, s kiszámíthatták, mennyit kell még megtenniük a következő célpontig.

> ### A BIRODALOM ÉS PANNÓNIA
>
> A római hódítás idején Pannónia lakói kelta törzsek voltak. Nem hoztak létre egységes államot, törzsenként települtek le. A tartomány egészének meghódítása Augustus nevéhez fűződik (Kr. e. 9).
>
> Az első városok a borostyánút mentén épültek (Emona – ma Ljubljana, Savaria – ma Szombathely, Scarabantia – ma Sopron). Később, a limes kiépülésével katonai táborok mellett jöttek létre városok a Duna vonalán (Vindobona – ma Bécs, Aquincum – ma Óbuda). Aquincumnál romjaiban is láthatjuk a katonai és a tőle jól elkülönülő polgárvárost. Később a belső területek is fejlődésnek indultak, s újabb jelentős városok jöttek létre (pl. Sopianae – Pécs).
>
> A béke fellendülést hozott. Növelték az itt állomásozó légiók számát, megerősítették a limest, és a Duna túloldalán is erődöket emeltek. Ilyen erőd romjait láthatjuk ma az Erzsébet híd pesti hídfőjénél. Előrehaladt a városiasodás. Az elkészült paloták, amfiteátrumok (pl. Óbuda) általában Róma épületeinek kisebb méretű és egyszerűbb kivitelű másolatai. A tartomány vezető rétege gyorsan romanizálódott, s nőtt a betelepülők száma. A népesség zöme azonban sokáig megőrizte eredeti szokásait. A romanizáció a Kr. u. III. század végére fejeződött be.

> ### GAZDASÁG ÉS MINDENNAPOK
>
> Pannónia nem rendelkezett a birodalom szempontjából kiemelkedő gazdasági adottságokkal. A Kr. u. I–II. században a romanizációval párhuzamosan kiépültek a római civilizációra jellemző gazdasági és a római életvitelt biztosító épületek. A Kr. u. III–IV. században Pannónia egy átlagos római provincia képét mutatta, gazdasága kevéssé szorult rá a római ipar termékeire, hiszen azokat már itt is előállították. A városokba több kilométeres vízvezetékek juttatták el a vizet, az emberek kövezett utcákon jártak, látogatták a fürdőket, a színházakat és amfiteátrumokat.

---

> # Vallások az ókorban

> ### MEZOPOTÁMIA VALLÁSI VILÁGA
>
> A mezopotámiai kultúra vallási életére jellemző, hogy sok istenben hittek. Az ilyen hitvilágot sokistenhívő, politeista vallásnak nevezzük. Az istenek világa zord, szereplői kiszámíthatatlanok, kegyetlenek és követelőzőek voltak. A mezopotámiai hitvilág jellegzetes vonása volt a jóslás.

> ### EGYIPTOM HITVILÁGA
>
> Az egyiptomiakra is a politeizmus (sokistenhit) jellemző: hitvilágukat istenek és egyéb mitikus (különleges tulajdonságokkal rendelkező) lények százai népesítették be. A sokistenhit Egyiptomban úgy jött létre, mint Mezopotámiában: az állam kialakulásakor az egyesülő területek, városok magukkal hozták kultikus lényeiket, amelyek valamennyien a közös hitvilág részei lettek.
>
> A rengeteg isten között az egyiptomi papság is rendet kívánt tenni. Istencsoportokat hoztak létre, és a hasonló szerepkörű, de különböző területekről „származó” istenek összeolvadtak. Jó példa erre főistenük, a napisten, akit több néven is neveztek (pl. Ámon, Ré, Aton).
>
> Az egyiptomi isteneknek is volt szerepkörük (pl. Ámon – napisten; Ozirisz – a túlvilág és a holtak istene), de ezek változtak, és tevékenységük a mezopotámiai isteneknél szélesebb körű. (Ízisz például a varázslás, a termékenység, a víz, a szél, a tengerhajózás és a hűség istennője.)
>
> Az ókori egyiptomiak vallási elképzelése szerint a halál utáni élet csak akkor biztosított, ha az elhunyt teste is megmarad. A lélek ugyanis időnként visszatér a testbe. Emiatt igyekeztek a testet megóvni az enyészettől a halál után is. Kialakították a mumifikálás technikáját. A fáraók múmiájának védelmére kezdetben hatalmas piramisokat emeltek. A legnagyobb piramist Kheopsz fáraó építtette. Később a fáraók a nehezen megközelíthető sziklasírokban temetkeztek.

> ### A GÖRÖG VALLÁS JELLEMZŐI
>
> Az ókori görögök is számos istent tiszteltek (politeizmus), melyeket emberi alakkal és tulajdonságokkal ruháztak fel. Harcaik, szerelmeik a görög mítoszokban jelennek meg.
>
> A görög mítoszok nem képeznek lezárt világot, ahogyan a görög vallásnak sincs szigorú teológiája, a mítoszok idővel alakultak, változtak. Isteneikkel sem alakítottak ki bensőséges kapcsolatot, tisztelték őket, templomaikban lerótták nekik az áldozatokat, amiért elvárták kéréseik teljesítését.
>
> Görög földön nem volt egységes állam, nem is alakult ki egységes papi testület. A vallás összefonódott a városállammal. Minden városban voltak kiemelt tiszteletet élvező istenek (például Athénban Pallasz Athéné). A szertartásokat a választott állami tisztviselők végezték. Ennek ellenére a görög vallás – a nyelv mellett – a széttagolt hellének összetartozás-tudatának, identitásának alapvető eleme volt. A népes görög istenvilágban kialakult egy – szintén nem merev – rangsor, hierarchia. Zeusz volt a főisten, aki az Olümposz hegyén élt, együtt a legelőkelőbb istenekkel.
>
> A görögök alapvetően az élet élvezete felé fordultak. Vallásuk nem kecsegtetett a halál után nyugalommal vagy vigasszal, a többségre az alvilágban, Hadész birodalmában nyomasztó sors várt. Csak kevesek, a hősök számára nyílt lehetőség, hogy halálukat követően a napfényes elíziumi mezőkön, örök boldogságban tölthessék napjaikat.
>
> A görögök is megbetegedtek, vágytak az istenek nyújtotta gondoskodásra és szeretetre. Emiatt hoztak létre külön szentélyeket, ahol az erre vágyók megtalálhatták közösségeiket.
>
> A jövőt kutatók a jóshelyeket keresték fel. A leghíresebb Apollón isten delphoi jósdája volt, mely kétértelmű jóslatain keresztül a görög poliszok politikai életének egyik komoly tényezőjévé vált. Szövetségek megkötését segítette, békéket közvetített, és háborúkat robbantott ki.

> ### A RÓMAI HITVILÁG
>
> A rómaiak hitvilága más ókori népekéhez hasonlóan alakult ki. Az állattisztelet később is megmaradt emléke a Romulus-mondához köthető farkas. A római nemzetségeknél fontos volt az ősök tisztelete, amely később is megmaradt.
>
> Miután Róma szorosabb kapcsolatba került a görögökkel, megkezdődött a római vallás hellenizálódása. Egyrészt átvettek olyan isteneket, akiknek korábban nem volt megfelelőjük a rómaiaknál. Ilyen például Apollón – Apolló (költészet, művészetek), Dionüszosz – Bacchus (bor, mámor). Másrészt megfeleltették egymással a hasonló feladatkörű római és görög isteneket.
>
> A rómaiak az istenekhez való viszonyt is a görögök módján alakították ki: isteneik emberi természetű lények voltak, és nem kellett feltétlenül imádni őket. Az istenekről szóló történeteket, a mitológiát mesének is fel lehetett fogni. A közösséghez, az államhoz való tartozást azonban azzal fejezték ki, hogy részt vettek a szertartásokon.
>
> Az állam és a vallási élet összeforrt. A szertartásokat nagyobbrészt az állami hivatalnokok (magistratusok) végezték, mivel a szertartásokon való részvétel az államhoz való tartozást fejezte ki. Természetesen voltak kifejezetten papi testületek. Ilyen ősi testület a Vesta-szüzeké, akik a tüzet őrizték éjjel-nappal, és bárkinek bármikor szolgáltattak belőle, vagy a különböző jósok, akik közül az etruszkok álltak nagy becsben.

> ### AZ ISTENEK SAJÁTOS TISZTELETE: A SPORT
>
> A hellének életében mindig fontos szerepet játszott a test-edzés. A szellemileg és testileg egyaránt edzett és kiművelt embert tekintették eszményinek. Ezzel összhangban vallási kultuszuk szerves részét képezték az istenek tiszteletére rendezett játékok, versenyek. A különböző városokban más-más istennek rendezett viadalokon minden szabad görög részt vehetett, s így ezek a játékok erősítették az összetartozásukat is.
>
> A legjelentősebb vallási és egyben sportrendezvény a Zeusz tiszteletére rendezett olümpiai játékok voltak. A négyévente megrendezett versenyek kezdete a Kr. e. 1. évezred elejéig nyúlik vissza. Jelentőségét, folytonosságát mutatja, hogy az első feljegyzett olümpia éve, Kr. e. 776 a görög időszámítás kezdete is egyben. A játékok idejére békét hirdettek, hogy még az ellenséges poliszok polgárai is el tudjanak utazni sértetlenül Olümpiába.

> ### A ZSIDÓSÁG TÖRTÉNELMÉNEK KEZDETEI
>
> Kánaán a Jordán folyó és a Holt-tenger vonalától a Földközi-tengerig húzódó hegyes vidék. A terület déli részének kivételével az eső mennyisége lehetővé tette az öntözés nélküli földművelést. A hegyekben a legeltető állattartás, a völgyekben a földművelés biztosította a megélhetést.
>
> A Kr. e. XIII. században e területen lépett szövetségre a 12 zsidó (héber) törzs. A sémi eredetű zsidó népesség egy keletről már korábban betelepült és egy Egyiptom felől ekkor érkező csoport egybeolvadásával jött létre. Összetartozásukat erősítette, hogy hittek abban, ők az egyik istenség, Jahve kiválasztott népe.
>
> Kánaán történetének legfontosabb forrása a zsidó vallás később összeállított szent könyve, az Ószövetség (Ótestamentum). Ez Ábrahám és Mózes történetét egységbe fogva megőrizte a zsidóság kettős eredetét. A keletről érkezők (kb. a Kr. e. XIX. században) emlékét Ábrahámhoz, a nyugatról, Egyiptom felől bevándorlókat (a Kr. e. XIII. század táján) Mózeshez köti.

> ### A MONOTEIZMUS KIALAKULÁSA
>
> A betelepülő zsidó törzsek több évszázados küzdelemben legyőzték Kánaán lakosságát, és kemény harcokat vívtak a velük közel egy időben a tengerparti részeket elfoglaló indoeurópai filiszteusokkal. A filiszteusokról nevezték később a rómaiak Kánaánt Palesztinának.
>
> A folytonos háborúskodás összekovácsolta a hébereket, s e harcokból nőtt ki a héber állam. A terület teljes egyesítése Dávid uralkodása idején történt meg (Kr. e. X. század). A főváros Jeruzsálem lett. Utóda, Salamon despotikus uralkodó volt. Hatalmát az általa építtetett jeruzsálemi templom is jelképezte.
>
> Salamon halála után az ország két részre szakadt: az északi Izraelre és a déli Júdára. A tömegek életkörülményei romlottak, és a más népekkel való kapcsolatok miatt idegen szokások, kultuszok jelentek meg. Látnokok, jósok léptek fel, akik ostorozták a nép kifosztását és az elfordulást Jahvétől. Ezek a próféták (a szó jelentése: hírnök, beszélő) maguk köré gyűjtötték a népet, s megjövendölték Isten büntetését az idegen istenek tisztelete miatt.
>
> Jeruzsálem urai változtattak politikájukon: az egység érdekében kiegyeztek a próféták mozgalmával, és könnyítettek a nép sorsán. Szakítottak az idegen kultuszokkal, és Jahvét ismerték el a zsidók egyetlen istenének. Csak az ő jeruzsálemi templomában lehetett tisztelni az Istent.
>
> Az Újbabiloni Birodalom azonban leigázta a térséget. A hódítók lerombolták a jeruzsálemi templomot (Kr. e. VI. század eleje), a lakosság egy részét Mezopotámiába telepítették („babiloni fogság”). Az Újbabiloni Birodalom felbomlása (Kr. e. VI. század vége) után a fogságból hazatérő zsidók újjáépítették a jeruzsálemi templomot.

> ### HELLENISZTIKUS PALESZTINA
>
> A Kr. e. I. században a zsidók által lakott terület (amelyet ekkor már Palesztinának neveztek) a Római Birodalom fennhatósága alá került. A rómaiak több királyságot alakítottak ki, amelyeknek uralkodói együttműködtek a római hatalommal. A nép többsége ezt árulásnak tekintette. Az egyistenhívő zsidóság régóta várta a Megváltót, a Messiást, aki megszabadítja az országot elnyomóitól és a népet szenvedéseitől. Az Ószövetségben számtalan utalás található, mely megjövendöli eljövetelét.

> ### A HELLENIZÁLT ZSIDÓ DIASZPÓRA
>
> A zsidók szétszóródása, a diaszpóra már a Kr. e. VI. században megkezdődött, és a rómaiak elleni felkelések leverése után öltött nagyobb méreteket. Jelentős létszámú zsidó közösségek jöttek létre szerte a hellenisztikus világ városaiban.
A legnagyobb ezek közül az alexandriai volt, ahol több mint százezres zsidó népcsoport élt.
>
> A zsidók, akik megismerkedtek a hellenisztikus filozófiákkal, megőrizték egyistenhitüket, de a Biblia elbeszéléseit már nem szó szerint, hanem jelképesen értelmezték. Eltávolodtak a szigorú vallási előírásoktól (pl. az étkezési tilalmaktól). A Biblia (Ószövetség) görög fordítása révén megismertették a hellenisztikus világgal vallásuk alapvető elgondolásait, elsősorban az egyetlen mindenható Istenről szóló tanítást.

---

> # Kereszténység kezdete

> ### JÉZUS KRISZTUS TEVÉKENYSÉGE
>
> Felfokozott messiásváró légkörben született meg a világtörténelem legnagyobb hatású vallása, a kereszténység. Igehirdetők léptek fel, például a később szentként tisztelt Keresztelő János. A Megváltó közeli eljöveteléről tanított, és bűnbánatra intette a népet. A megtisztulást jelképezte, hogy követőit megmártotta, megkeresztelte a Jordán folyó vizében. A sokaság hallgatott rá, ezért a hatalom számára veszélyessé vált. Ezért az egyik Rómától függő palesztin terület, Galilea uralkodója kivégeztette.
>
> János még csak jövendölte a Megváltót, a názáreti Jézus már a megváltást hirdette. Jézus Krisztus (Jézus = Jozsua; Krisztus = Khrisztosz [görög] = Messias [zsidó] = fölkent) életének eseményeit halála után jegyezték le. Ezek az írások az evangéliumok (jelentése: örömhír), melyek közül négyet (Márk, Máté, Lukács és János evangéliuma) az egyház később hitelesnek ismert el, s bevett a keresztények szent könyvébe, az Újszövetségbe. (Az Ószövetség mellett ez a Biblia másik fő része.)
>
> Jézus Betlehemben született, és születésének időpontja ma is időszámításunk sarokköve. A születése előtti időszakot Krisztus előttinek (Kr. e.), az utána történteket Krisztus utáninak (Kr. u.) nevezzük.
>
> Jézus tanítványaival, az apostolokkal járta Júdea városait. Hirdette a közelgő végítéletet, amikor Isten dönt arról, hogy elnyerjük-e az örök életet (üdvözülünk-e), vagy kárhozatra jutunk. Jézus szerint nem azért üdvözülünk, mert részt veszünk a szertartásokon és betartjuk a különböző tilalmakat, hanem azért, mert Istenhez méltó életet élünk. Ezzel szembekerült a zsidó főpapokkal. Tanításainak lényege a szeretet Isten és embertársaink iránt. Ostorozta a vagyonszerzést, a kapzsiságot, a gyűlöletet, az erőszakot, a bosszút, hiszen megbocsátás nélkül nincs szeretet. Az üdvözülés reményével éppen azt kínálta, amit a hellenizált világ embere régóta várt.
>
> Jézus híveinek száma – először a zsidók körében – gyorsan gyarapodott. Nézeteit érthetően, példázatokon keresztül fejtette ki. Életével, földi ténykedésével példát mutatott, megtestesítette, tapasztalhatóvá tette azt az életet és magatartást, melyet Isten követelt az emberektől.
>
> Jézus – Keresztelő Szent Jánoshoz hasonlóan – útjában állt mind a helyi hatalomnak, mind a rómaiaknak. Az elfogatása előtti estén búcsút vett tanítványaitól (utolsó vacsora). A vacsora során mondottakon alapul a keresztény egyházak hitéletében központi szerepet játszó úrvacsora (eucharisztia a görög „jó” és „kegyelem” szavakból), melyet a keresztény egyházak mindegyike alapvető szentségnek tekint.
>
> Júdea helytartója, Pontius Pilatus (Kr. u. 26–36) a zsidó főpapok kívánságára keresztre feszíttette. Kereszthalála után tanításai nem haltak el. Követőiből Jeruzsálemben kis közösség alakult ki. Az új hitet vallók – akik majd csak később nevezik magukat keresztényeknek (Krisztus-követőknek) – folytatták mesterük munkáját. Kezdetben a kereszténység a zsidó diaszpóra közösségeiben terjedt. A keresztény hit terjesztésében nagy szerepet játszottak Jézus tanítványai, az apostolok. Közülük az első volt Péter.

> ### A PÁLI FORDULAT
>
> Az új vallás megerősödése és elterjedése jelentős részben Pál apostol nevéhez fűződik. Pál a diaszpóra zsidóságából származott. Neve eredetileg Saul volt, és a kis-ázsiai Tarsus városában látta meg a napvilágot mint római polgár. Nevelésénél fogva esküdt ellensége volt a keresztényeknek. Ám csodás körülmények között keresztény hitre tért.
>
> Pál azt hirdette, hogy nincs értelme várni a közeli végítéletre, mert a megváltás Krisztus kereszthalálával már megtörtént, így aki hisz Jézusban, az üdvözül. A sorsunkat el kell fogadnunk, hiszen azzal Isten próbára teszi hitünket. El kell fogadnunk a világ rendjét, a hatalom és a gazdagok létezését is. A vagyonosok is üdvözülhetnek, ha Jézus tanításai szerint élnek. Megnyílt az út a felső rétegek számára az új hit felé. A keresztény közösségekben a vagyonközösség gyakorlatát felváltotta a szegények támogatása. Pál másik fontos tanítása, hogy Isten nem csak a zsidóké: a népek mindannyian testvérek a megváltásban, hiszen Krisztus mindenkit megváltott.
>
> Pál működésének köszönhetően az új vallás megbékült kora valóságával, az államhatalom létezésével és a társadalmi különbségekkel. A kereszténység nyitottá lett minden ember számára.
>
> Pál missziói (térítőútjai) nyomán sorra jöttek létre a keresztények gyülekezetei Kis-Ázsiában, Egyiptomban, Szíriában. A szíriai Antiochia városában nevezték először magukat a gyülekezet tagjai Krisztus-követőknek, keresztényeknek.

> ### KERESZTÉNYÜLDÖZÉSEK
>
> Az államhatalom kezdetben nem szállt szembe a kereszténységgel, ahogyan türelmes volt a Római Birodalom népeinek többi vallásával szemben is addig, amíg azok nem sértették a hatalom érdekeit. A keresztények azonban csak saját istenüket tisztelhették. Emiatt a Krisztus-hívők körében heves ellenállásba ütközött a császár istenítése.
>
> Az első nagy állami szintű keresztényüldözésre – a Nero szeszélyéből megparancsolt gyilkos akcióktól eltekintve – a Kr. u. III. században került sor. A keresztényüldözések során több ezer ember halt meg hitéért. Őket vértanúknak (mártíroknak) nevezzük.
>
> Az állami üldözés, a kegyetlen bánásmód (keresztre feszítés, megégetés, vadállatok elé vetés az amfiteátrumban), az áldozatok (vértanúk) helytállása megváltoztatta a „pogány” lakosság viszonyát a kereszténységhez: az ellenszenv, a gyűlölet részvétbe és rokonszenvbe fordult át.

> ### CONSTANTINUS
>
> A keresztényüldözés értelmetlen volt, hiszen a kereszténység már jelen volt a római társadalom minden rétegében. A vallás elfogadta a világi hatalom létezését és a társadalmi különbségeket.
>
> Ezért Constantinus császár (Kr. u. 306–337) igyekezett megbékíteni a birodalom lakosságának jelentős részét kitevő keresztényeket. Kr. u. 313-ban, Milánóban kiadott rendeletével (edictumával) a keresztényeknek is biztosította a szabad vallásgyakorlatot, és visszaadta elkobzott javaikat. Constantinus lépése a császári hatalom megerősítését szolgálta. A kereszténység mindinkább a birodalom legfőbb összekötő kapocsává vált.

> ### A KERESZTÉNY EGYHÁZ KIALAKULÁSA
>
> Pál apostol reformjait követően minden társadalmi réteg és minden nép csatlakozhatott a kereszténységhez. A kis, elzárt városi közösségek helyébe népes gyülekezetek léptek, s a kereszténység vidéken is elterjedt. A csatlakozó hívek vagyonuk egy részét a közösségeknek adták át, amelyek ebből támogatták az elesetteket, s fenntartották a templomokat, amelyekben a szertartásokat végezték.
>
> A gyülekezetek irányítását, a közösség vagyonának felhasználását a felügyelők végezték, akiket püspöknek neveztek, a görög episzkoposz (felügyelő) szóból. Ezek idővel állandó tisztségviselői lettek közösségüknek. Minden város gyülekezetének élén a püspök állt, akit kezdetben a gyülekezet tagjai választottak, a többi püspök jóváhagyásával. Segítőtársaikból, a presbiterekből (idősebbek) alakult ki a papság (klérus). Ezek a tisztségviselők fokozatosan elkülönültek a világiaktól (laikusok), s ezzel megszületett a keresztény egyházi szervezet. A keresztény egyház belső felépítése, a hierarchia (szent uralom) a magasabb tisztségűek feltétlen tiszteletén alapult. Állandósultak a szertartások, például a mise (amelyen felidézik és magyarázzák a Biblia részleteit), az áldozás (amely a Krisztussal való egyesülést jelképezi) és a keresztelés (amellyel az egyén a keresztény egyház tagja lesz). Kialakultak a keresztény ünnepek, elsőként a vasárnap, majd a húsvét, a pünkösd és a karácsony. Mindez segítette az egyház megerősödését.
>
> A szervezettséget növelte, hogy a provinciák püspökei összejöveteleket, zsinatokat tartottak, ahol a hit kérdéseiről, a szent iratok értelmezéséről tanácskoztak. A terület legnagyobb városának (metropolisz) püspöke vált a tartomány egyházi vezetőjévé (metropolita). A Kr. u. II. század lassú gyülekezetépítése után a Kr. u. III. században, a birodalom nagy válsága alatt gyorsan terjedt a kereszténység. Egyre jelentősebb tényezővé vált, mellyel a birodalom vezetőinek számolniuk kellett.

> ### A HITELVEK (DOGMÁK) TISZTÁZÁSA
>
> A keresztény vallás tanítói és közösségei között a szertartások és a hitelvek (dogmák) kérdésében sokszor támadtak éles viták. Ezeket a zsinatokon tisztázták. Például a Jézus Krisztus életét és tanításait bemutató evangéliumok közül négyet (Máté, Márk, Lukács és János) az egyház elfogadott, míg a többit nem fogadta el hitelesnek.
>
> A hitelvek értelmezését is egységesíteni kellett. A számos hitvita közül kiemelkedett a Szentháromság (Atya, Fiú és Szentlélek) értelmezése.
>
> A császárnak a birodalom kormányozhatósága érdekében egységre volt szüksége. Mivel mindkét értelmezés hívei makacsul ragaszkodtak álláspontjukhoz, Constantinus Kr. u. 325-ben összehívta az első egyetemes zsinatot, melyen a kereszténység minden közösségéből összegyűltek a püspökök. A kis-ázsiai Niceában, több száz püspök részvételével megtartott tanácskozáson érvényesült a császár akarata: mindenkire kötelező hitelvnek (dogmának) fogadták el, hogy az Atya, a Fiú és a Szentlélek is azonos Istennel. (Jézus tehát isteni személy.) A zsinat rendelkezéseit megtagadókat eretneknek nyilvánították, és az államhatalom erejével is igyekeztek őket visszaszorítani.

> ### A KERESZTÉNYSÉG GYŐZELME
>
> Constantinust követően a kereszténység nemcsak egyenlővé vált a többi kultusszal, hanem élvezte az állam támogatását is. Más vallások követői azonban egy ideig még gyakorolhatták hitüket.
>
> Kr. u. 391-ben az egységes Római Birodalom utolsó császára, Theodosius (Kr. u. 379–395) államvallássá tette a kereszténységet. Minden más vallást üldözendőnek nyilvánított. Bezárták a „pogány” szentélyeket, vagyonukat elkobozták. Megkezdődött a görög–római hitvilághoz kötődő rendezvények betiltása és az ilyen kulturális intézmények felszámolása. Erre a sorsra jutottak az olümpiai játékok (Kr. u. 393) és később az athéni Akadémia is (Kr. u. 529).

> ### A SZERZETESI MOZGALOM KIALAKULÁSA
>
> A Kr. u. IV. századra az egyház intézménnyé vált. A hívek körében azonban igény támadt az őskeresztényi elvek és életmód gyakorlása iránt. A világi élettől megcsömörlők és azzal szembefordulók az egyiptomi sivatagba vonultak ki. Remete Szent Pál és Szent Antal magányosan, teljes elvonultságban éltek. Szent Antal remetesége követőkre talált, kis remeteközösség alakult ki körülötte.

---

> Egy eurázsiai birodalom - a hunok

> ### A NOMÁDOK
>
> Az eddig megismert, javarészt földművelő kultúrák országaitól északra, Eurázsián át Kínától a Kárpát-medencéig húzódott a füves puszta, a sztyepp övezete. Délről magashegységek és melegebb éghajlatú vidékek, északról nagy erdőségek határolták.
>
> Az itt élő közösségek nagyrészt nagyállattenyésztéssel (ló, szarvasmarha) foglalkoztak. Nem letelepült életmódot folytattak, hanem legelőről legelőre hajtották állataikat. A gulyák, ménesek vándorlását szekereken követte az egész nép, öregek, asszonyok, gyerekek. Ez a tevékenység szabályszerű volt, vagyis évente azonos rend szerint történt. A szabályos legelőváltáson alapuló nagyállattartó pásztorkodást nevezzük nomadizmusnak. A nagyállattartás túlsúlya nem jelentett kizárólagosságot, mert a szabályos legelőterület-váltás lehetőséget adott a földművelésre is.
>
> A mozgékonyságon (mobilitáson) alapuló gazdaság nagyon sérülékeny volt, mert az állatállományt esetenként megritkító szárazság vagy járvány teljes társadalmi összeomlással is fenyegetett. Ezért a nomádok rá voltak utalva a környező, letelepült életmódot folytató társadalmakra. Ugyanakkor a letelepült életmód szerint élő országok, birodalmak uralkodói olykor rá voltak utalva a nomádokra, mert ők fegyelmezett, jó harcosok voltak, akiket zsoldjukba fogadhattak, és így hatékonyan tudtak megküzdeni belső és külső ellenségeikkel.
>
> A nomád népek létfenntartáshoz, életmódhoz kötődő szellemi és tárgyi kultúráját a hagyományok határozták meg, így azok hosszú időszak alatt is csak alig változtak. Csak olyan megoldásokhoz ragaszkodtak, amelyek jól beváltak évezredes múltjuk során. (Értelemszerű, hiszen túl kockázatos lett volna kísérletezni.)
>
> Már az ókori hiung-nuk (ázsiai hunok) is rendelkeztek államisággal, vagyis egy terület lakosságát egy központosított hatalom fogta össze, amely nem függött más államoktól, és képes volt elérni saját politikai céljait.

> ### NÉPVÁNDORLÁS MEGINDULÁSA
>
> A Kr. u. II. és III. század folyamán a germánok fokozatosan keleti irányba húzódtak, és be-betörtek a Római Birodalomba. Ekkor azonban Róma még vissza tudta verni a támadásokat.
>
> Kr. u. 375 táján azonban messze a limestől, a Volga vidékén jelentős események történtek. A kelet felé vonuló keleti gótok (germán nép) szembetalálták magukat az előretörő hunokkal, akiktől vereséget szenvedtek. A nyugat felé menekülő gótok indították el a népvándorlás áradatát.
>
> A hunok nomád nagyállattartó törzsei Belső-Ázsia pusztái felől érkeztek. Mivel Kínába nem tudtak betörni, sőt feltehetőleg ellencsapás is érte őket, nyugati irányba haladtak a füves puszták országútján, a sztyepp övezetében, maguk előtt hajtva a nomád népek egész sorát.
>
> Theodosius császár kiegyezett a gótokkal, és elismerte őket szövetségesnek. Ez nem kevesebbet jelentett, mint hogy letelepedhettek a birodalom területén, és ott saját királyuk vezetésével szinte függetlenül élhettek, államot képezve az államban.
>
> A hatékonyabb védekezés érdekében Kr. u. 395-ben Theodosius szentesítette a keleti és nyugati tartományok gyakorlatilag már megtörtént szétválását: felosztotta két fia között a birodalmat. A két új állam külön-külön, sőt sokszor egymás rovására próbálta átvészelni a népvándorlás viharait.

> ### A HUN BIRODALOM
>
> Az Ázsia felől érkező hunok a Kr. u. IV. századra már uralták a Volgától keletre eső területeket. Balambér vezetésével Kr. u. 375 táján átkeltek a Volgán, s uralmuk alá vonták Kelet-Európát. Az itt élő népek behódoltak, s a hunok segédnépeivé váltak. Egyes népek, például a gótok egy része elmenekült, más csoportjaik hun uralom alá kerültek.
>
> A hunok már ekkor szerepet játszottak az európai történelemben. Ruga hun uralkodó idején menekült a Nyugatrómai Birodalomból a hunok közé a rómaiak későbbi kiváló hadvezére, Aëtius, majd a hunok segítségével tért vissza a birodalomba, és szerzett fontos tisztségeket. Ruga, majd unokaöccsei, Bleda és testvére már a Kárpát-medencébe helyezték át a Hun Birodalom központját. Bleda halála után vette át a vezetést Attila (Kr. u. 434–453).
>
> Attila, „Isten ostora” a Tisza mellékéről, birodalmának feltételezett központjából, először Konstantinápolyt kényszerítette adófizetésre, majd nyugatnak fordult. Róma és főleg újdonsült szövetségesei, akiket ugyanúgy veszélyeztetett a hunok támadása, ellenálltak. Kr. u. 451-ben a Galliába betörő Attila hatalmas seregével szemben Catalaunumnál hasonló erejű római–germán haderő sorakozott fel. A rendkívül véres csata döntetlenül végződött. Attila visszavonult, de a következő évben Itáliára támadt rá. Hadai bevették Aquileia, majd Milánó városát, ám Róma kapuinál váratlanul visszafordultak. A hagyomány szerint csoda történt: I. Leó pápa szavai és az égi jel mentette meg az Örök Várost.
>
> Egy év múlva Attila meghalt, s fiai között testvérháború robbant ki a hatalomért, ami birodalma széteséséhez vezetett. A hunok maradékai kelet felé húzódtak vissza a korábban leigázott s most fellázadt népek elől.

> ### A NYUGATRÓMAI BIRODALOM BUKÁSA – ÚJ KIRÁLYSÁGOK
>
> A birodalom névleg még létezett, de területeit már új germán királyságok uralták. Róma sem kerülte el a csapásokat, a várost többször kifosztották.
>
> A császári hatalom névlegesen még fennmaradt, bár már csak Itáliára terjedt ki. Kr. u. 476-ban ennek is vége szakadt. Odoaker germán vezér egyszerűen letette trónjáról az utolsó nyugatrómai császárt. A történetírás ehhez az eseményhez köti az ókor végét. A Nyugatrómai Birodalom romjain létrejött királyságok már a középkor történetéhez kapcsolódnak.