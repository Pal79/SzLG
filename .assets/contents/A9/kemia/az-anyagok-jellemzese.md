
---

- [Vissza az előző oldalra](../kemia.md)
- [Vissza a főoldalra](../../../../README.md)

---

# Az anyagok jellemzése



> A kémiai részecskék közé soroljuk az atomot, az iont és a molekulát. Közöttük kémiai kötések alakulhatnak ki. A kötéseket erősségük szerint csoportosítjuk. Ennek alapján megkülönböztetünk erős elsőrendű és gyengébb, másodrendű kötéseket.
>
> Az elsőrendű kötések közé tartozik a kovalens kötés, az ionkötés és a fémes kötés. A kovalens kötés nagy elektronegativitású atomok között alakul ki elektronpár(ok) közössé tételével. Amennyiben nagy az atomok elektronegativitása közötti különbség, az atomok között elektronátadás következik be. Az így keletkező ionok között elektrosztatikus vonzás lép fel, amit ionkötésnek nevezünk. A fémes kötés a kis elektronegativitású atomok között alakul ki. A fémes kötés tulajdonképpen a delokalizált elektronok, valamint a rácspontokban található pozitív töltésű fém­atomtörzsek közötti elektrosztatikus vonzás.
>
> A sokkal gyengébb másodrendű kölcsönhatások közé tartozik az apoláris molekulák és nemesgázatomok között kialakuló diszperziós kölcsönhatás, a poláris molekulák között kialakuló dipólus-dipólus kölcsönhatás, valamint a hidrogénkötés.
>
> A fizikai tulajdonságok vizsgálatánál felsoroljuk és anyagszerkezeti ismereteink alapján magyarázzuk az olvadás- és a forráspont értékét, az ebből következő halmazállapotot, a vizsgált anyag színét, szagát, oldhatóságát apoláris és poláris oldószerben, valamint egyes esetekben a levegőhöz vagy a vízhez viszonyított sűrűséget, a keménységet, az áramvezetést, a diffúziós készséget, a felületi feszültség nagyságát és a viszkozitást is.
>
> Az anyagok jellemzésére többnyire az alábbi szempontsort használjuk:
>
> szerkezeti sajátságok:
> - a halmazát felépítő részecske típusa
>     - a részecskék közötti kötések
>     - elsőrendű vagy másodrendű kötések
>     - kristályrácstípus szilárd halmazállapotban
> - fizikai tulajdonságok
>     - szín
>     - szag
>     - halmazállapot standardállapotban
>     - olvadás- és forráspont
>     - oldhatóság vízben
>     - oldhatóság egyéb oldószerekben
>     - egyéb, a vizsgált anyag szempontjából fontos fizikai tulajdonság
> - kémiai tulajdonságok
>     - reakciókészség
>     - kémiai reakciók (a reakció típusa, reakcióegyenlet, körülmények)
>         - égés
>         - reakció vízzel, savakkal, lúgokkal
>         - egyéb reakciók
> - előfordulás
> - előállítás
>     - laboratóriumban
>     - iparban
> - felhasználás és biológiai jelentőség
> ## A kémiai kötések és rácstípusok
> ### Kovalens kötés
> - Ha a kovalens kötés molekulában található, akkor szilárd állapotban a molekulák molekularácsot alkotnak.
>     - Példa elemekre: hidrogén ($H$), halogének, oxigén ($O$), kén ($S$).
>     - Példa vegyületekre: ammónia ($NH_{3}$), hidrogén-klorid ($HCl$), metán ($CH_{4}$), víz ($H_{2}O$), szén-dioxid ($CO_{2}$), szőlőcukor (glükóz) ($C_{6}H_{12}O_{6}$).
> - Ha a kovalens kötések nagyon nagy számú atomot kapcsolnak össze, akkor atomrács jön létre.
>     - Példa elemre: gyémánt.
>     - Példa vegyületre: szilícium-dioxid ($SiO_{2}$)
> ### Ionkötés
> - Az ionkötéssel kapcsolódó ionok ionrácsot alkotnak.
>     - Csak vegyület lehet!
>     - Példák: nátrium-klorid ($NaCl$), kálium-fluorid ($KF$), magnézium-nitrát ($Mg(NO_{3})_{2}$).
> ### Fémes kötés
> - A fémes kötéssel kapcsolódó fématomtörzsek fémrácsot alkotnak.
>     - Példa elemekre: vas ($Fe$), alumínium ($Al$), réz ($Cu$), cink ($Zn$), arany ($Au$), ezüst ($Ag$).
>     - Példa vegyületekre: vegyülettípusú ötvözetek, mint a nyersvas.
> ## A másodrendű kötések
> - Molekulák vagy nemesgázatomok között alakulnak ki szilárd állapotban.
> - A másodrendű kötésekkel kapcsolódó molekulák vagy nemesgázatomok molekularácsot alkotnak.
>     - Példa elemekre: hidrogén ($H$), neon ($Ne$), argon ($Ar$), kripton ($Kr$), oxigén ($O$).
>     - Példa vegyületekre: ammónia ($NH_{3}$), szén-dioxid ($CO_{2}$), hidrogén-klorid ($HCl$).
>
> - Természetesen az is előfordul, hogy standardállapotban nincs számottevő kémiai kötés az anyag részecskéi között.
>     - Néhány példa:
>     - elemekre: nemesgázok, nitrogén ($N$), klór (gázhalmazállapotban) (Cl);
>     - vegyületekre: hidrogén-klorid ($HCl$), ammónia ($NH_{3}$), szén-dioxid (gázhalmazállapotban) ($CO_{2}$).
> ## A fizikai tulajdonságok
> Az anyagok fizikai tulajdonságait meghatározza a részecskék típusa, a részecskék közötti kölcsönhatás, illetve a kristályrács típusa.
> ### Az olvadás- és forráspont
>> Standardállapotban gáz-halmazállapotú egy anyag, ha forráspontja 25 °C alatt van, folyadék, ha forráspontja 25 °C felett, de olvadáspontja 25 °C alatt van, és szilárd, ha olvadáspontja magasabb 25 °C-nál.
>>
>>Az atomrácsos anyagoknál erős elsőrendű kötés, a kovalens kötés a rácsösszetartó erő, így ez magas olvadáspontot eredményez. Ezek az anyagok standardállapotban szilárd halmaz­állapotúak.
>>
>> Az ionrácsos anyagoknál erős elsőrendű kötés, az ionkötés a rácsösszetartó erő. Ezért az ionrácsos anyagoknak viszonylag magas az olvadáspontjuk, standardállapotban szilárd halmazállapotúak.
>>
>> A fémek esetében változó erősségű elsőrendű kötés, a fémes kötés a rácsösszetartó erő. A változó kötéserősség változó olvadáspontot eredményez.
>>
>> Az olvadáspontot a fémrács típusa is befolyásolja.
>>
>> Standardállapotban szilárd halmazállapotúak, kivéve a higanyt.
>>
>> A molekularácsos anyagok esetében – bár molekulán belül a legtöbb esetben kovalens kötés található – a részecskék (molekulák és nemesgázatomok) között csak gyenge, másodrendű kölcsönhatás van. Ennek erőssége határozza meg az olvadás- és a forráspontot, így a halmazállapotot is. Erősebb másodrendű kölcsönhatás magasabb olvadás- és forráspontot eredményez.
>>
>> A korábban megismert másodrendű kötések közül (azonos moláris tömeg esetén) a leggyengébb a diszperziós kölcsönhatás, a legerősebb a hidrogénkötés.
>>
>> A másodrendű kötés erőssége azonban a molekula méretétől (a moláris tömegtől) is függ. Minél nagyobb az anyagi halmazt felépítő molekula mérete, vagyis minél nagyobb az anyag moláris tömege, általában annál erősebb a másodrendű kölcsönhatás.
> ### Az anyagok oldhatósága
>> Az atomrácsos anyagok atomjai között erős kovalens kötés található, aminek felszakításához nagyon nagy energia szükséges, ezért az ilyen rácsban kristályosodó anyagok nem oldódnak semmilyen oldószerben.
>>
>> A fémrácsos anyagok egymás olvadékában oldódnak, ez fizikai oldódás. Ezekből a homogén elegyekből, ha megszilárdulnak, ötvözetek jönnek létre.
>>
>> Amennyiben az oldódás során kémiai reakció is lejátszódik, akkor kémiai oldódásról beszélünk. A fémek kémiailag oldódnak például, amikor savval, lúggal vagy vízzel reagálnak.
>>
>> Az ionrácsos anyagok általában jól oldódnak vízben. A kristályrács rácspontjaiban ellentétes töltésű ionok találhatóak. Az oldódás során a dipólusos vízmolekulák körbeveszik az ionokat, kiszakítják a rácsból, és hidrátburkot alakítanak ki körülöttük. Ennek eredményeként az oldatban hidratált ionok találhatóak.
>>
>> A molekularácsos anyagok oldódása a „hasonló a hasonlóban oldódik” elv alapján megy végbe.
>>
>> Az apoláris anyagok apoláris oldószerben oldódnak jól. Gyakran alkalmazott apoláris oldószer például a benzin, a benzol, a toluol, a szén-tetraklorid, illetve az éter. 
>>
>> A poláris anyagok poláris oldószerben oldódnak jól. A leggyakrabban alkalmazott poláris oldószer a víz. A vízben való oldódást elősegítik a következő tényezők: erősebb polaritás, hidrogénkötés kialakításának lehetősége, kémiai reakció vízzel (ez azonban már kémiai oldódást is eredményez).
>>
>> Univerzális oldószerekben az apoláris és a poláris anyagok is jól oldódnak. Ilyen oldószer például az etil-alkohol, a metil-alkohol és az aceton.
> ### Az anyagok színe
>>
>> Az anyagok színét az határozza meg, hogy a látható színtartományból milyen hullámhosszú fény jut el a szemünkbe az adott anyagról.
>>
>> A színt befolyásolhatja az anyagban esetlegesen előforduló delokalizált elektronrendszer is. Például ezért szürkék a fémek, vagy ezért piros a paradicsom 

---

- [Vissza az előző oldalra](../kemia.md)
- [Vissza a főoldalra](../../../../README.md)

---