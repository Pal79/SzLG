
---

- [Vissza az előző oldalra](../kemia.md)
- [Vissza a főoldalra](../../../../README.md)

---

> # A nemesgázok
> :memo: A nemesgáz-elektronszerkezet a hélium ($He$) esetében 2 (külső), míg a többi nemesgáz esetében 8 külső elektront jelent.
> :memo: A nemesgázatomok között szilárd halmazállapotban gyenge másodrendű kötés, a diszperziós kölcsönhatás alakul ki.
> A nemesgázok helye a periódusos rendszerben és elektronszerkezete
>
> A nemesgázok VIII. A csoportban (18. csoportban) találhatóak. Idetartozó elemek a hélium, a neon, az argon, a kripton, a xenon és a radon.
>
> A hélium elektronszerkezete $1s^{2}$, a többi nemesgáz vegyértékhéjának elektronszerkezete $ns^{2}$ $np^{6}$, ahol $n$ az elektronhéjak számát, ennek következtében a periódus sorszámát, illetve az elektronszerkezet legnagyobb főkvantumszámát jelenti. Például az argon esetében $3s^{2}$ $3p^{6}$.
>
> A nemesgázok közül kizárólag a hélium és a neon esetében telített minden elektronhéj.
> ## A nemesgázok rácstípusa
> A nemesgázatomok között szilárd halmazálla­pot­ban diszperziós kölcsönhatás alakul ki. A rácstípus meghatározásánál elsődleges szem­pont a rácsot egyben tartó erő típusa. Mivel szilárd halmazállapotban a rácsösszetartó erő egy gyenge másodrendű kölcsönhatás, ezért molekularácsban kristályosodnak, függetlenül attól, hogy a rácspontokban nem molekulák, hanem atomok vannak. Azért érdekes az így létrejött a molekularács, mert a rácspontokban lévő részecskéken belül nincs kovalens kötés. 
> ## Fizikai tulajdonságaik
> Színtelen, szagtalan gáz-halmazállapotú anyagok. Az olvadás- és forráspontjuk nagyon alacsony (a hélium olvadáspontja –269 °C), emiatt igen nehezen cseppfolyósíthatók. Ez utóbbi tulajdonságoknak az az oka, hogy az atomok között csak igen gyenge másodrendű kölcsönhatások alakulhatnak ki, amelyeket viszonylag könnyen fel lehet szakítani.
>
> A nemesgázok atomjai apolárisak, ezért a nemesgázok apoláris oldószerben oldódnak jól, például a cseppfolyós levegőben.
> ## Kémiai tulajdonságaik
> A nemesgázok legtöbbször nem lépnek reakcióba más anyagokkal, csak nagyon ritkán képeznek vegyületeket. A nemesgázokat inert gázoknak nevezzük, mert nagyon kicsi a reakciókészségük. A stabilis elektronszerkezettel és a kedvező, alacsony energiaszinttel magyarázható ez a kis reakciókészség.
> ## Előfordulásuk
> A hélium a Föld légkörében csak nyomokban fordul elő, de a világegyetemben nagy mennyiségben található meg, a hidrogén után a második leggyakoribb elem. A hélium a földgázban is megtalálható, és ha megfelelő mennyiségben van jelen, akkor gazdaságosan előállítható.
>
> A többi nemesgáz a levegőben található meg. Legnagyobb mennyiségben (0,93 φ%) az argon van jelen, a többi sokkal kisebb mértékben.
Ipari előállításuk
>
> A héliumot földgázból, a többit cseppfolyós levegő desztillációjával állítják elő.
> ## Felhasználásuk
> A héliumot lufik megtöltésén kívül használják még a búvárpalackok mesterséges levegőjében, illetve cseppfolyós formában hűtésre is.
>
> A többi nemesgázt fénycsövekben, illetve védőgázként használják.

---

- [Vissza az előző oldalra](../kemia.md)
- [Vissza a főoldalra](../../../../README.md)

---