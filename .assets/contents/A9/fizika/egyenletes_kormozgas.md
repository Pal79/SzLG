Az olyan körmozgást, amelynél a test sebességének nagysága állandó, egyenletes
körmozgásnak nevezzük.
Mivel az egyenletes körmozgásnál a sebesség nagysága állandó, ezért a test egy-egy kört
mindig ugyanannyi idő alatt fut be. Az egy kör megtételéhez szükséges időt periódusidőnek
nevezzük. A periódusidő jele T, mértékegysége a másodperc: [T] = s .
Az egyenletes körmozgásnál a szögsebesség és a fordulatszám is állandó.

$v = r * \omega => \omega = \frac{v}{r}$.

Mivel egyenletes körmozgásnál a sebesség és a sugár is állandó, így a fenti összefüggés
alapján a szögsebesség is állandó.

$\omega = 2\pi * f => f = \frac{\omega}{2\pi}$

Mivel egyenletes körmozgásnál a szögsebesség állandó, így a fenti összefüggés alapján a
fordulatszám is állandó.
Ha azonban a test fordulatszáma és a szögsebessége minden pillanatban ugyanakkora, akkor
egy tetszőleges időközhöz tartozó fordulatszáma és szögsebessége is ugyanekkora lesz, azaz

$\vec f = f$ és $\vec \omega = \omega$

Ezekből kiindulva a fordulatszám, a sebesség és a szögsebesség is kifejezhető a periódusidővel is. Ha ugyanis egyetlen fordulatot tekintünk, akkorz $z = 1$ és $\Delta t = T$, ezért

$f = \vec f = \frac{z}{\Delta t} = \frac{1}{T}$

azaz

$f = \frac{1}{T}$

Eszerint egyenletes körmozgásnál a fordulatszám megegyezik a periódusidő reciprokával.

$\omega = 2 \pi * f = 2 \pi * \frac{1}{T} = \frac{2\pi}{T}$,

azaz

$\omega = \frac{2\pi}{T}$.

Ha mindkét oldalt $T$-vel megszorozzuk, akkor az állandó $\omega * T = 2\pi $(= állandó) összefüggéshez jutunk. Egyenletes körmozgásnál tehát a szögsebesség és a periódusidő fordítottan arányos egymással, mivel szorzatuk állandó.

$v = r * \omega = r * \frac{2\pi}{T} = \frac{2\pi * r}{T}$

azaz

$v = \frac{2\pi * r}{T}$