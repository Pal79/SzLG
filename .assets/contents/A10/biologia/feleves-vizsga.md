
---

[Vissza](../biologia.md)

---

A genetika az élőlények öröklődésével és változékonyságával foglalkozó tudomány. Ahhoz, hogy megértsük, hogyan öröklődnek a tulajdonságaink, tisztázni kell az alapvető fogalmakat és a mendeli szabályokat.  
1. Genetikai alapfogalmak
- Gén: A DNS-molekula egy szakasza, amely egy adott tulajdonság (például hajszín) kialakításáért felelős információt hordozza.
- Allél: A gén különböző változatai. Például a "szemszín" génnek lehet barna és kék alléle. Egy egyedben egy génből általában két allél van jelen (egy apai és egy anyai).
- Genotípus: Az egyed genetikai összetétele, azaz a sejtekben lévő allélok összessége (például: AA, Aa vagy aa).
- Fenotípus: A megjelenő tulajdonságok összessége, amit a genotípus és a környezet kölcsönhatása határoz meg (például: barna szem).
- Homozigóta: Olyan egyed, amelyben az adott tulajdonságra nézve két azonos allél található (például: AA – domináns homozigóta, vagy aa – recesszív homozigóta).
- Heterozigóta: Olyan egyed, amelyben a vizsgált gén két különböző alléllal rendelkezik (például: Aa).

2. Mendel törvényei  
Gregor Mendel, az "örökléstan atyja", borsókísérletei alapján fektette le az öröklődés alapjait.  
I. Az uniformitás törvénye (Hasonlóság törvénye)  
Ha két különböző homozigóta szülőt keresztezünk (például egy sárga és egy zöld borsót: AA×aa), az első utódnemzedék (F1​) minden tagja egyforma lesz (mind Aa, azaz sárga).  
II. A szegregáció törvénye (Hasadás törvénye)  
Ha az első nemzedék heterozigóta egyedeit egymás között keresztezzük (Aa×Aa), a szülői tulajdonságok újra megjelennek a második utódnemzedékben (F2​). A genotípus és a fenotípus meghatározott arányban válik szét (például 3:1 arányban a domináns tulajdonság javára).  
III. A független öröklődés törvénye  
A különböző tulajdonságok (például a borsó színe és a héjának felszíne) egymástól függetlenül öröklődnek, feltéve, hogy a génjeik külön kromoszómákon helyezkednek el. Ezáltal az utódokban új kombinációk is megjelenhetnek.




# Mendel genetikai kísérlete – a genetika első lépései
A genetikai kutatások kezdeti szakaszának legfontosabb módszere az azonos fajhoz tartozó egyedek ivaros szaporítása, a keresztezés volt. A korszerű genetika megteremtése Gregor Mendel (1822–1884) brünni szerzetes nevéhez fűződik, aki korát messze megelőzve jutott el az öröklődés törvényszerűségeinek máig érvényes szabályai felismeréséhez! A szülők és az utódnemzedékek egy-egy kiválasztott tulajdonságának az összehasonlításából próbált levonni következtetéseket. A genetikai keresztezésekben a vizsgált tulajdonságokra nézve mindig tiszta származéksorú szülőket használt fel. Mai kifejezéssel ezek homozigóták voltak, ami azt jelenti, hogy mind a két szülő örökítőanyagában a vizsgált tulajdonságra nézve azonos volt a genetikai tartalom. Mendel idejében a kromoszómákat még nem ismerték. Úgy jutott tiszta származéksorú szülőkhöz, hogy a „szülőpár” utódait több nemzedéken keresztül egymás között keresztezte. Ha ezekkel a keresztezésekkel a vizsgált tulajdonságra nézve mindig a szülőpárral azonos tulajdonságot kapott, feltételezte, hogy tiszta származéksorúak.
## A genetika alaptörvényei – Mendel törvényei
A kerti borsó egyik jellegzetes öröklődő tulajdonsága a borsómagvak sima vagy ráncos felszíne ![genetika 01](../images/biologia-genetika-001.png)  
![genetika 02](../images/biologia-genetika-002.png)  
Mendel ilyen borsókkal is dolgozott kísérletei során. A tulajdonságpárok jelölésére azonos betűket használt. Az egyik változatot nagybetűvel jelölte, a másikat pedig kicsivel. Ezt a jelölési módot a mai napig használjuk. Ebben az esetben a sima tulajdonságot hordozó homozigóta apai tulajdonságpár jele: $AA$, míg a ráncos tulajdonságú homozigóta anyai tulajdonságpár jele: aa. Természetesen az apai vagy az anyai haploid ivarsejtekben csak egyetlen ($A$ vagy $a$) változat található. A szülők ivarsejtjei között létrejöhető keresztezési lehetőségeket egy táblázat segítségével elemezte. A latin parentes szó szülőket jelent, ezért $P$ betűvel jelölte a genetikai táblázatokban (Punnett-táblázat) a szülői nemzedéket. Hasonlóan az utódokra vonatkozó latin ﬁliales, fiúi szóból ered az általa alkalmazott jelölés az első vagy a második utódnemzedékre: $F_{1}$, illetve $F_{2}$. A két homozigóta szülő ivarsejtjeinek kereszteződése után az $F_{1}$ nemzedék mindegyik tagjának örökítőanyagában mind az apai, mind az anyai tulajdonság megtalálható. Az $F_{1}$ nemzedék tagjai tehát Aa tulajdonságpárral rendelkező heterozigóták (a hetero szó azt jelenti, nem egyforma, más), ugyanakkor valamennyi borsószem egységesen sima felszínű lett. A heterozigóták örökítőanyagában meglévő két szülői tulajdonság közül csak az egyik jelentkezett az utódban, a genetika nyelvén ez az uralkodó, vagy más néven domináns jelleg, szemben a másik, rejtve maradó, recesszív tulajdonsággal. A jelenséget Mendel az uniformitás törvényében foglalta össze, amely azt fejezi ki, hogy a homozigóta szülői formák keresztezéséből származó első utódnemzedék valamennyi egyede mind örökítőanyagának összetételét, mind megjelenését tekintve azonos.  
![genetika 03](../images/biologia-genetika-003.png)  
Az $F_{2}$ nemzedékben a heterozigóták utódainak háromnegyed részére megint a domináns tulajdonság volt jellemző, de egynegyed részénél az eredeti homozigóta szülői tulajdonságok közül a recesszív jelleg jelent meg. Az $F_{1}$ nemzedék egyöntetűsége után tehát az $F_{2}$ nemzedékben ismét megjelenik a szülői tulajdonságok közül a ráncos jelleg is a sima mellett. A  szülői tulajdonságok $3 : 1$ arányú megjelenése azonban nem tükrözi a háttérben lévő örökítőanyag-arányokat. A domináns forma kétféle örökítőanyag-összetétele miatt ugyanis az utódok 25%-a homozigóta domináns, 50%-a heterozigóta domináns, míg a maradék 25% homozigóta recesszív.  

Mendel számos más tulajdonságpárral is elvégezte vizsgálatait, és mindig ugyanerre az eredményre jutott. Ezek alapján fogalmazta meg a hasadás törvényét, amelyben azt foglalta össze, hogy a szülői tulajdonságok nem olvadnak össze az $F_{1}$ nemzedék heterozigóta egyedeiben, hanem változás nélkül újra megjelennek az $F_{2}$ nemzedékben.  
![genetika 04](../images/biologia-genetika-004.png)
![genetika 05](../images/biologia-genetika-005.png)  
Mendel vizsgálataival a különböző tulajdonságok öröklődésének egymáshoz való viszonyát is tisztázta. Mendel olyan keresztezéseket is végzett, ahol a szülők két vizsgált tulajdonságban különböztek egymástól. Az egyik ilyen kísérletében a sima és a ráncos tulajdonságpár mellett a borsómagvak sziklevelének sárga és zöld tulajdonságpárját is vizsgálta, és az eredményeket matematikai, statisztikai módszerekkel értékelte. A vizsgálathoz felhasznált homozigóta szülők közül a domináns hím jellegű sima $AA$ és sárga $BB$ tulajdonságpárokkal rendelkezett. A recesszív női tulajdonságpárjaira a ráncos $aa$ és a zöld $bb$ volt a jellemző.  
![genetika 06](../images/biologia-genetika-006.png)  
Mint az várható volt, az $F_{1}$ nemzedék mindegyik tagja egyforma lett. A heterozigótákat egymással keresztezve az $F_{2}$ nemzedékben $9$ különböző genetikai összetétel és $4$ eltérő jelleg jelent meg. A genetikai hátteret megvizsgálva azt látni, hogy mindkét tulajdonság arányai külön-külön megfelelnek az egy tulajdonságpár öröklődésénél tapasztaltaknak. Vagyis a kapott értékek ($4 AA : 8 Aa : 4 aa$) egyszerűsített formában ($1 AA : 2 Aa : 1 aa$) a már ismert arányokat mutatják. Ha a genetikai táblázatot egy keresztvonallal négy csoportra osztjuk, mindegyik csoporton belül a megjelent tulajdonság $3 : 1$ arányú megoszlását is tapasztalhatjuk. Ha azonban az összes megjelent tulajdonság $9 : 3 : 3 : 1$ arányban létrejött változatait együttesen vizsgáljuk, akkor azt találjuk, hogy két olyan tulajdonságpár is egymás mellé került az utódokban, amelyek az eredeti szülői kromoszómákban együtt nem találhatók meg. A ráncos–sárga és a sima–zöld tulajdonságpárok megjelenése Mendelt arra a következtetésre juttatta, hogy a két tulajdonság ivarsejtekbe kerülő örökítőanyaga egymástól teljesen függetlenül és véletlenszerűen kombinálódhat, így teljesen új tulajdonságegyütteseket hozhat létre.

Számos hasonló vizsgálatának eredményét foglalta össze a független öröklődés törvényében, amely azt mondja ki, hogy az egyes tulajdonságpárok független öröklődésekor az $F_{2}$ nemzedékben az eredeti szülői formáktól eltérő kombinációk is megjelennek. Természetesen ez csakis olyan keresztezésekre vonatkozik, amelyekben a szülői jellegek egynél több tulajdonságpárban különböznek egymástól. Mendel további kutatásai során három különböző tulajdonságpár öröklődésének vizsgálatát is elvégezte, és ott $27$ különböző örökítőanyag-kombinációt kapott. A függetlenül kombinálódó tulajdonságpárok esetén az $F_{1}$ nemzedékben egy tulajdonságpár $3$, két tulajdonságpár $9$, három tulajdonságpár $27$, míg $n$ tulajdonságpár $3n$ kombinációt eredményezhet.

---

# Egygénes domináns-recesszív öröklődés
Mendel munkásságát követően a XX. század elején elvégzett keresztezési kísérletekből világossá vált a genetikai alaptörvények általános érvénye. Kezdetben a mendeli kísérleteket ismételték meg, majd egyre szélesebb körben terjedtek el a különböző növényekkel és állatokkal végzett vizsgálatok. Az örökítőanyag egy tulajdonságért felelős szakaszát génnek nevezték el, a gének változatait pedig alléleknek. A mendeli példánál maradva a borsó sárga vagy zöld színéért egy gén felelős. Azonban két változata, két allélje lehet ennek a génnek, az egyik sárga, a másik zöld maghéjszínt alakít ki. A génnek tehát két allélje ismeretes, egy borsó örökítőanyagában vagy az egyik, vagy a másik, vagy mindkettő előfordulhat. A homozigóta azt jelenti, hogy a zigótában a génnek azonos alléljei találhatók (jelölése: $AA$, illetve $aa$), a heterozigótákban viszont különbözők (jelölése $Aa$).

Azt, hogy egy élőlény milyen alléleket hordoz egy tulajdonságra nézve, a genotípussal fejezzük ki. A genotípus lehet homozigóta ($AA$ vagy $aa$) vagy heterozigóta ($Aa$). Láttuk, hogy egy domináns tulajdonság kétféle genetikai háttérrel is megjelenhet, lehet a genotípus $AA$ vagy $Aa$. A megjelenő tulajdonságot fenotípusnak nevezzük. Például a zöld maghéjszínű borsó genotípusa aa, fenotípusa pedig zöld.

A domináns-recesszív öröklődés állatokra vonatkozó egyik példája a feketetarka és a vöröstarka szőrszínezetű szarvasmarhák keresztezése.  
![genetika 07](../images/biologia-genetika-007.png)  
Ebben a borsókeresztezésekhez hasonlóan egyetlen gén határozza meg a tulajdonságot, vagyis egygénes öröklődést mutattak ki. A heterozigóták domináns allélja ($V$) a feketetarka, a recesszív allél ($v$) a vöröstarka színezet kialakításáért felelős. Az $F_{1}$ nemzedék az uniformitás törvényének megfelelően csak heterozigóta $Vv$ genotípusú és feketetarka fenotípusú egyedekből áll. Az $F_{2}$ nemzedékben az allélpárok hasadása után $3 : 1$ arányban jelennek meg a domináns feketetarka és a recesszív vöröstarka szarvasmarhák.

Ugyancsak domináns-recesszív öröklésmenetet mutat a szarvasmarhák szarvatlansága is. A szarvval rendelkező állat erre az allélpárra nézve homozigóta recesszív ($aa$). A szarvatlan fenotípusú szarvasmarha homozigóta ($AA$) és heterozigóta ($Aa$) genotípusú is lehet. Így érthető, hogy a szarvas forma, amely szelekciós előnyt jelentett az ivari partnerért folytatott küzdelemben, megjelenését követően elterjedt. Sőt, mivel a szarvalt formákból hasadással a következő nemzedékben nem jelenhetett meg a szarvatlan forma, egyeduralkodóvá vált. Hasonlóan öröklődik a nyulak fekete ($A$) és fehér ($a$) színe is.

Láttuk, hogy a domináns-recesszív öröklődésmenetben a homozigóta domináns, és a homozigóta recesszív egyedek keresztezésekor az $F_{1}$ nemzedékben csupa heterozigóta utód jön létre. Ha ezeket egymás között keresztezzük, kellő számú utód esetén, 75%–25% lesz a domináns és a recesszív fenotípusú egyedek aránya. A fekete fenotípusú nyulakról azonban nem lehet megállapítani, hogy melyik homozigóta és melyik heterozigóta. Ezt tesztelő keresztezéssel állapíthatjuk meg. Ennek során az ismeretlen genotípusú ($AA$ vagy $Aa$), domináns fenotípusú egyedet egy recesszív fenotípusú ($aa$) egyeddel kell keresztezni. Abban az esetben, ha az ismeretlen genotípusú, domináns fenotípusú egyed homozigóta volt, akkor valamennyi utód domináns fenotípusú ($Aa$) lesz. Ellenben, ha az ismeretlen genotípusú egyed heterozigóta volt, akkor az utódok között 50%-ban a recesszív fenotípus is meg fog jelenni.
## Az albinizmus öröklődése embernél
Az ember számos tulajdonságának és néhány betegségtünetének is a domináns-recesszív öröklődésben találták meg az okát. Jól ismert genetikai eltérés például az albinizmus, amelynek következtében a bőr, a haj és a szem pigmentáltsága, festéktartalma majdnem teljesen hiányzik, vagyis kórosan színhiányos az érintett személy. Családfák vizsgálatakor kimutatták, hogy az ember albinizmusa recesszív tulajdonság, az albínók homozigóták (aa). Átlag $25-30 000$ gyerek közül születik egy albínó. Az emberek túlnyomó többsége tehát a pigmentáltság szempontjából homozigóta domináns $AA$, és csak kevés a heterozigóta, $Aa$ allélpárral rendelkező közöttük. A pigmentáltság szempontjából egy homozigóta domináns és egy recesszív albínó házasságából született gyermekek normálisan pigmentáltak.  
![genetika 008](../images/biologia-genetika-008.png)  
Az albínó jellegre heterozigóták házasságából már 25%-os az albínó utód létrejöttének valószínűsége, míg a heterozigóta és a recesszív albínó párnál ez 50%-os valószínűségű. Természetesen két recesszív albínó szülő mindegyik gyermeke albínó lesz.

---

# Intermedier öröklésmenet
Egyes esetekben a domináns allél nem képes a recesszív allél hatásának teljes elnyomására, fenotípusos kifejeződése gyengébb a heterozigótákban, mint a homozigótákban. A heterozigóta fenotípusa a két homozigóta fenotípus köztes formáját mutatja. Ez az intermedier, másik nevén részleges dominanciával járó vagy köztes öröklésmenet. A hazai kertekben is jól ismert dísznövény a csodatölcsér. Különböző virágszínű egyedeiben a virág színének öröklődéséért egy gén a felelős. Ha homozigóta növények piros és fehér virágú egyedeit keresztezik egymással, az $F_{1}$ nemzedékben egyforma genotípusú és fenotípusú utódok jelennek meg. Az eddigiektől eltérően azonban azzal a különbséggel, hogy a heterozigótákban a domináns fenotípus gyengébben jelentkezik, így az utódok egységesen rózsaszínűek lesznek. Két ilyen heterozigótát keresztezve egymással az $F_{2}$ nemzedék tagjai $1 : 2 : 1$ arányban piros, rózsaszín és fehér virágúak lesznek.  
![genetika 09](../images/biologia-genetika-009.png)  
![genetika 10](../images/biologia-genetika-010.png)  
Ezzel teljesen megegyező öröklésmenetet mutat a kerti oroszlánszáj sziromszínének öröklődése. Intermedier módon öröklődik a vörös és fehér színű shorthorn szarvasmarhák szőrzetszíne és a szagosbükköny (bíbor és fehér) sziromszíne is. Az intermedier öröklődésmenetben a három különböző genotípus három egymástól jól elkülöníthető fenotípust alakít ki, így a genotípus ránézésre is azonnal megállapítható.
## Kodomináns öröklődésmenet
Az öröklődésnek egy jellegzetes formája a kettős dominancia, idegen kifejezéssel a kodominancia jelensége. Ebben az esetben nem beszélhetünk domináns és recesszív allélról, heterozigóta formában mind a két allél hatása teljes mértékben érvényre jut. Egyik legjobban ismert példája az emberi $AB0$ vércsoportrendszer öröklődése. Az $AB0$ vércsoportok létrejöttének genetikai hátterét alapvetően három allél határozza meg, ezek közül kettő, az $I^{A}$ és az $I^{B}$ domináns az $i$ alléllal szemben. Mivel egy diploid szervezetben azonos génhelyre csak két allél kerülhet, így ezek viszonya határozza meg az utódokban kialakuló vércsoportot.  
![genetika 11](../images/biologia-genetika-011.png)
Az $A$ és a $B$ vércsoport genotípusaiban domináns allélok találhatók. Az $A$ vércsoportot a homozigóta $I^{A}I^{A}$, illetve a heterozigóta $I^{A}i$ allélpár, a $B$ vércsoportot az $I^{B}I^{B}$, illetve az $I^{B}i$ allélpár hozza létre. A $0$ vércsoport hátterében pedig a homozigóta $ii$ allélpár áll. Mivel az $I^{A}$ allél és az $I^{B}$ allél egyformán domináns az $i$ alléllal szemben, együttes előfordulásukkor az $I^{A}I^{B}$ allélpárban a két allél kodomináns, vagyis mindkettő hatása egyaránt érvényesül, tehát az utódban kialakuló vércsoport $AB$ típusú. Az $AB0$ vércsoportrendszerhez hasonlóan kodominánsan öröklődik egy másik vércsoportrendszer, az $MN$ vércsoportrendszer is. Az $MN$ vércsoportot két kodomináns allél határozza meg: $M$ és $N$. A két allél háromféle fenotípust alakíthat ki: $MM$, $MN$, $NN$. Mindegyik kombináció önálló genotípust is jelent. Ezeken kívül az emberre további kisebb jelentőségű, de hasonlóan öröklődő vércsoportrendszerek is jellemzők.
## Eltérés a mendeli hasadási aránytól – letális allélkombináció
A genetikai kutatások megindulását követően hamar kiderült, hogy a gének többsége uralkodó és lappangó viszonyban van egymással, az intermedier vagy a kodomináns öröklődésmenet sokkal ritkább.  
A domináns-recesszív módon öröklődő tulajdonságokkal kapcsolatos kísérletek közben érdekes megfigyelésre jutottak azok a kutatók, akik egerek szőrzetszínének öröklődését vizsgálták. Ha sárga színű egereket kereszteztek egymással, akkor az utódok kétharmada sárga, egyharmada szürke színű lett. A szürke egereket egymás között keresztezve csak szürke utódokat kaptak. A sárga és a szürke egerek keresztezéséből sárga és szürke színű egerek is születtek $1 : 1$ arányban. A kutatók az eredményekből arra következtettek, hogy a szürke szín a recesszív ($aa$), a sárga a domináns jelleg, hiszen a sárgák keresztezéséből szürke utódok is származtak. Ezek a sárga egerek tehát  heterozigóták ($Aa$). Ugyanakkor a keresztezésben a hasadási aránya eltért a mendeli számarányoktól, hiszen a domináns és a recesszív fenotípusú egyedek aránya $2 : 1$ volt, nem $3 : 1$. Ráadásul a sárga egerek keresztezéséből származó almokban az utódszám alacsonyabb volt, mintegy $25$%-kal. Az eredmények azzal magyarázhatók, hogy a homozigóta domináns ($AA$) egyedek nem életképesek, már embrionális állapotban elpusztulnak, nem fejlődnek ki. A homozigóta domináns allélkombináció letális (halálos). Hasonló módon öröklődik a kanárimadarak „kontyossága” (bóbita a fejen). A kontyos kanárimadarak heterozigóták, a konty nélküliek homozigóta recesszívek. A homozigóta domináns allélkombináció letális.
# Eltérések a Mendel-szabályoktól
## A tarajforma öröklődése házityúkoknál
Eddig olyan példákat vizsgáltunk, amelyekben egy tulajdonság megjelenését egy allélpár határozta meg. Van azonban számos olyan eset is, amikor egyetlen tulajdonság kialakításában nem egy, hanem egynél több allélpár vesz részt. Ezekben az esetekben a gének, illetve azok alléljai által meghatározott termékek lépnek egymással kölcsönhatásba, és ennek az interakciónak az eredménye nyilvánul meg a fenotípusban. Így öröklődik például a tarajforma a különböző házityúkfajták keresztezésekor.  
![genetika 12](../images/biologia-genetika-012.png)  
A házityúkok tarajformáját két allélpár határozza meg. A baromfitenyésztők között régi tapasztalat volt, hogy a dekoratív, látványosan fűrészelt taraj esetenként akkor is megjelenik, ha korábban a tenyészetre nem volt jellemző. Kísérletek során a vaskos, alig fűrészelt, úgynevezett borsótarajú kakasokkal kereszteztek hosszúkás, középen árkolt, úgynevezett rózsatarajú tyúkokat. A szülői nemzedék egyedei homozigóták voltak a vizsgált jellegre nézve. Az első nemzedék ($F_{1}$) valamennyi csibéje egyformának bizonyult, de egy harmadik fenotípusú tarajuk volt, a rövid, duzzadt, úgynevezett diótaraj. A $F_{1}$ egyedek keresztezéséből származó $F_{2}$ nemzedékben négyféle fenotípust találtak. Volt közöttük dió-, borsó- és rózsatarajú is, valamint újdonságként a fűrészelt tarajforma is megjelent. A hasadási arányuk a dihibridek ($AaBb$) keresztezésének megfelelő arányt mutatta, a diótarajúból 9, a rózsa- és borsótarajúból 3-3, míg a fűrészelt tarajúból 1 egységnyi kelt ki a tojásokból. Az eredmény azzal magyarázható, hogy a kakas taréjalakjáért két gén 2-2 allélja felelős ($Rr$ és $Bb$). A homozigóta rózsatarajú egyedek ($RRbb$) a másik génre nézve homozigóta recesszívek, míg a borsótarajúak esetében a helyzet fordított ($rrBB$). A két típus keresztezéséből csupa heterozigóta egyed származik ($RrBb$), amelyek egy új fenotípussal rendelkeznek, diótarajúak lesznek. A dió forma megjelenésének az a feltétele, hogy mindkét génből tartalmazzanak legalább egy domináns allélt. A heterozigóták keresztezéséből származó második nemzedékben 9/16 a diótarajúak ($RRBB$, $RrBB$, $RRBb$, $RrBb$), 3/16 a rózsatarajúak ($RRbb$, $Rrbb$), 3/16 a borsótarajúak ($rrBB$,$rrBb$) és 1/16 a fűrészelt tarajúak ($rrbb$) aránya.
## Egy allélpár – több tulajdonság
Ismerünk a fentivel ellentétes típusú öröklődésmenetet is, amikor egynél több tulajdonság kialakítását egyetlen gén határozza meg. Ilyen például a kerti borsó egyik génje, amelyik mind a virág, mind a maghéj színének kialakításában részt vesz. Ez tulajdonképpen azt jelenti, hogy a gén egy olyan anyagnak, ebben az esetben az antocián nevű színezéknek az előállítását szabályozza, amely a virágban és a maghéjban egyaránt előfordul. A virágban bordó, a maghéjban, ahol más színanyagokkal is keveredik, szürkésbarna színt hoz létre.  
![genetika 13](../images/biologia-genetika-013.png)  
Az ilyen típusú öröklésmenetnek jóval bonyolultabb esete a sarlósejtes vérszegénység öröklődése.  
![genetika 14](../images/biologia-genetika-014.png)  
A hemoglobin előállításáért felelős gén recesszív alléljának hatására a hemoglobin térszekezete módosul. Emiatt a vörösvérsejtek sarló alakúak lesznek, és rendszeresen összecsapódva vérrögöket képeznek. A szervezet folyamatosan eltávolítja ezeket a rögöket, ami vérszegénységet okoz. Ugyanakkor a vérrögök akadályozzák a test különböző részeiben a normális vérkeringést. A rendellenes vörösvérsejtek oxigénszállító képessége is jóval gyengébb, mint a normálisaké, amely egy sor jellegzetes fenotípus-változást idéz elő. Mindezek következményeként a homozigóta recesszív egyedek csak rövid ideig élnek. Ezekben az esetekben tehát egy adott gén által kódolt fehérje közvetve befolyásol különböző anyagcsere-folyamatokat, amelyek tovább hatnak az egyes szervek működésére. Így egyetlen gén allélpárjának hatása többféle fenotípusos következménnyel járhat. Az albinizmus is jó példa az ilyen jellegű öröklődésre. A recesszíven öröklődő teljes festékhiányos állapot egy sor tulajdonságot (pl. hajszín, szemszín, bőrszín, fényérzékenység stb.) befolyásol.
# Génkölcsönhatások II.


---

[Vissza](../biologia.md)

---