
---

[Vissza](../tortenelem.md)

---

A török hódoltság kora Magyarországon  
Az ország három részre szakadása
- A mohácsi csata és közvetlen előzményei, a kettős királyválasztás.
- Az ország három részre szakadása.
- A várháborúk és az új végvárrendszer.

A két magyar állam
- A Magyar Királyság a Habsburg Birodalomban: rendi és abszolutista törekvések, konfliktusok.
- Az Erdélyi Fejedelemség viszonylagos önállósága és aranykora.
- A reformáció eredményei Magyarországon
- Etnikai sokszínűség és vallásbéke Erdélyben.
- A magyar protestáns és katolikus iskolák.
- A katolikus megújulás és a barokk Magyarországon.

A török kiűzése és a török kor mérlege
- Magyarország az európai munkamegosztásban.
- Háborús békeévek: másfél évszázad hódoltság és az ország pusztulása.
- A török kiűzése.

---

<details>
    <summary>A Jagelló-kor</summary>

---

## Milyen következményekkel járt a királyi hatalom meggyengülése?

Hunyadi Mátyás halálakor házasságon kívül született fiának, Corvin Jánosnak nem volt esélye a korona megszerzésére. A **magyar főurak** jelentős része elpártolt tőle, és inkább egy külföldi jelöltet támogattak. A bárók abban bíztak, hogy egy **újabb perszonáluniós kapcsolat** megnövelheti az ország erejét a törökök elleni harcban. A magyar trónra mind a Habsburg-, mind a **Jagelló-dinasztia** bejelentette igényét, és a vetélkedésből **II. Ulászló cseh király** (Mátyás egykori ellenfele, a lengyel király fia) került ki győztesen. Megkoronázásával a két ország között perszonáluniós kapcsolat jött létre, az új király mozgásterét azonban a bárói réteg szűkítette (a Mátyás-féle törvények visszavonása, a királyi tanács szerepének megnövelése, a rendkívüli hadiadó eltörlése).

A részlegesen meggyengülő központi hatalom nem gátolta a rendi törekvéseket. A **köznemesség** egyre erélyesebben lépett fel a **rendi országgyűléseken a királyi tanáccsal és a bárókkal szemben**. A határozatok végrehajtását azonban a főurak megakadályozták. Mivel II. Ulászlónak sokáig nem született fiúgyermeke, ezért a rendek kimondták a **szabad királyválasztás elvét**, valamint hogy idegen származású királyt nem választanak (rákosi végzés, 1505). A döntés (amely nem volt törvény) leginkább az ország legnagyobb földbirtokosának, **Szapolyai Jánosnak** az érdekeit szolgálta, aki a **trón megszerzésére** törekedett. A következő évben azonban megszületett **II. Lajos**, és a főúrnak egyelőre meg kellett elégednie az **erdélyi vajda** tisztségével.

II. Ulászló a **Habsburgokkal kötött házassági szerződéssel** megszilárdította gyermekei helyzetét (Bécs, 1515). II. Lajost eljegyezték Habsburg Máriával, nővérét, Jagelló Annát pedig Habsburg Ferdinánddal. (Ferdinánd és Mária V. Károly testvérei voltak.) Az 1516-ban tízévesen trónra lépő **II. Lajos** helyett kezdetben egy rendi tanács irányított, és a kiújuló **hatalmi vetélkedések** megbénították az ország működését. Közben a nemesfémbányák kimerülésével a kincstár nagy veszteségeket szenvedett el, és a **végvárakra fordított összeg** (150-200 ezer aranyforint) szinte teljesen **felemésztette a bevételeket**. Az Oszmán Birodalom közel-keleti terjeszkedésével még erősebb ellenséggé vált.

|  | Terület | Népesség | Éves bevétel |
| :-- | :-- | :-- | :-- |
| Magyar Királyság | mintegy 325 ezer $km^{2}$ | 3-3,5 millió fő | 180-220 ezer aranyforint |
| Oszmán Birodalom | kb. 2 millió $km^{2}$ | 12-13 millió fő | 9,5 millió aranyforint |

A Jagelló-korban Magyarország és az Oszmán Birodalom között fegyverszünet volt, amelyet időről időre megújítottak. A fegyverszünet ellenére a portyázások állandóak voltak a déli határokon, de nagyobb török haderő nem vonult az ország ellen. **I. Szulejmán** (1520–1566) trónra lépésével az **Oszmán Birodalom** érvényesíteni kívánta az **erőfölényét**, és **1521-ben** megindította hadait a **déli végvárvonal ellen**. Szabács vára gyorsan a török kezébe került, míg **Nándorfehérvár** több száz védője több mint két hónapon keresztül ellenállt. A királyi hadsereg még csak gyülekezett, amikor a **végvár kapitulált** (augusztus 29.). Nándorfehérvár elestével nyilvánvaló lett, hogy az **oszmán haderő** képes mélyen előrenyomulni **az ország belsejébe**.

---

</details>

<details>
    <summary>A mohácsi csata</summary>

---

## Milyen közvetlen előzményei voltak a csatának?
Nándorfehérvár eleste után a török csapatok további várak elfoglalásával még nagyobb rést ütöttek a végvárvonalrendszeren, és portyázóik felprédálták a déli vármegyéket. A védelmet **Tomori Pál kalocsai érsek** irányította, aki szerény létszámú haderejével **helyi sikerek**et ért el. II. Lajos feleségével, Habsburg Máriával megpróbálta a rendi széthúzást felszámolni. Csehországban sikerrel jártak, de **Magyarországon** kudarcot vallottak. A **rendi törekvések** miatt az országgyűléseket állandó viszályok kísérték.

A Habsburgok felől nem érkezett segítség, mivel V. Károly birodalma ekkor háborúban állt Franciaországgal. A francia király létrehozott egy Habsburg-ellenes szövetséget, amelybe még Szulejmánt is be akarta vonni. A szultán érzékelte II. Lajos elszigetelődését.

**1526-ban** újra mozgásba lendült a **szultáni hadsereg**. A magyar haderő most is lassan gyülekezett, a mozgósító parancsot csak akkor küldték szét, amikor a törökök már a határnál álltak. **Szapolyai János erdélyi serege** (körülbelül 15 ezer fő) a földrajzi távolság miatt nem tudott II. Lajos segítségére érkezni, és a cseh és német zsoldosok (8 ezer fő) is késve indultak. Az **oszmánok** júliusban **betörtek az országba**, elfoglaltak két erődítményt (Pétervárad, Újlak), majd augusztus közepén megkezdték az átkelést **Eszéknél** a **Dráván**. A II. Lajos vezette királyi sereg nehézkesen indult, elmulasztotta az átkelés megakadályozását, így a Dunántúlon, **Mohácsnál kényszerült csatára**.

A mintegy 25 ezer főnyi **magyar sereg a mohácsi csatában** próbálta megállítani a körülbelül 60 ezer fős török haderő támadását (augusztus 29.). A **Tomori Pál vezette nehézlovasság** – egész napos várakozás után – délután rátámadt a csatamezőn megjelenő szpáhikra, és az első összecsapás sikerén fellelkesedve folytatták előrenyomulásukat. A magyar csatasor azonban belefutott az időközben felsorakozó janicsárok és a török tüzérség ágyú- és kézifegyversortüzébe, a főurak jelentős része ekkor életét vesztette. A török ellentámadás **katasztrofális vereséghez** vezetett: a magyar hadsorok felbomlottak, és a menekülés során **II. Lajos is meghalt**, lovával a megáradt Csele-patakba bukott és megfulladt.

---

</details>

<details>
    <summary>A kettős királyválasztás</summary>

---

## Miért alakult ki belső viszály II. Lajos halála után?
**Szulejmán szultán diadala** teljes volt, az oszmán haderő rövidesen bevonult **Budára**. A törökök az ősz közeledtével elhagyták az országot, de útközben végigpusztították a Duna–Tisza közét, és több tízezer foglyot hurcoltak magukkal. **1526 végén** a súlyos vérveszteséget szenvedett vezető réteg sorsfordító döntéseket hozott. A köznemesség és a főurak egy része **királlyá** koronázta **Szapolyai János**t (I. János), míg másik csoportjuk és az özvegy királyné emberei **Habsburg Ferdinánd**ot választották királynak.

A **két király megválasztása** mögött látszólag észszerű indokok álltak. A Szapolyai-hívek a magyar rendi összefogás megteremtésében bíztak, míg a Ferdinándhoz hűek a Habsburgok katonai segítségében reménykedtek. A két király között rövidesen fegyveres harc kezdődött, a nyugati országrészt birtokló Ferdinánd fellépett Szapolyai csapatai ellen, aki haderejével előbb Erdélybe, majd Lengyelországba vonult vissza. **Szapolyai** nem törődött bele a trón elvesztésébe, és szövetségeseket keresett a Habsburgok ellen. Ekkor hozta meg nehezen vállalható döntését: **követeket küldött Szulejmánhoz**, hogy a szultáni támogatásért cserébe felajánlja az ország vazallusságát (1528).

Az Oszmán Birodalomnak, amely távlati célként Bécs bekebelezését tervezte, kapóra jött János király kérelme. Szapolyai **török segítséggel** rövidesen visszaszerezte a Tiszától keletre lévő országrészt, majd **1529-ben** a **Bécs ellen** vonuló Szulejmánt hűbéruraként fogadta. A török sereg a későbbi császárváros alatt **kudarcot vallott**, de a szultán az újra elfoglalt **Budát visszaadta Szapolyainak**.

A következő években a **két király** közötti **erőegyensúly** alig változott, mindkét fél megőrizte pozícióját. A **zűrzavaros politikai helyzetet** az is mutatta, hogy a két király hívei közül többen átálltak a másik oldalra.

**1532-ben** a török újabb, Bécs elleni támadása **Kőszeg váránál megakadt**. Szulejmán, amikor arról értesült, hogy Bécs alatt V. Károly császár erős hadserege állomásozik, időhúzásból belefogott a város ostromába. A maroknyi védő **Jurisics Miklós** vezetésével hősiesen **ellenállt** a török rohamoknak, és a védekezés, illetve a császári sereg közelsége visszavonulásra késztette Szulejmánt. A döntő összecsapás így elmaradt, és a kortársak számára egyre nyilvánvalóbb lett, hogy **az ország a két nagyhatalom ütközőzónájává vált**.

---

</details>

<details>
    <summary>Buda eleste és az ország három részre szakadása</summary>

---

## Milyen lépések vezettek az ország három részre szakadásához?

A helyzetet felismerve a **két király békét kötött** (váradi béke, 1538), amely hosszabb távon a **Habsburgoknak kedvezett**. Szapolyai halála esetén királyságának területe (a Magyar Királyság keleti része) átszállt volna Ferdinándra. A sors azonban közbeszólt, **I. János** a következő évben megházasodott (a lengyel király lányát, Jagelló Izabellát vette feleségül), **akitől fia született**. Szapolyai már csak halálos ágyán értesült a csecsemő megszületéséről, de **megeskette híveit**, hogy országrészét **megőrzik fia** (János Zsigmond) **számára**. Az esküt tevő gyámok között a legnagyobb befolyással **Fráter György** bírt.

**1541-ben Ferdinánd** erős hadsereget küldött **Buda megszerzésére**. A szorult helyzetben lévő Fráter György a törökhöz fordult segítségért, igaz, Szulejmán is döntött az újabb hadjáratról. Az ostrom kudarcot vallott, és a megérkező **oszmán haderő** Buda alatt táborozott le. A szultán néhány nap múlva látogatásra hívta a Szapolyai-híveket, majd a vendéglátás alatt csapatai **csellel elfoglalták az ország fővárosát** (1541. augusztus 29.). A **szultán** megkímélte a fogságába került János Zsigmond és Jagelló Izabella életét. A **Tiszától keletre lévő országrész** kormányzását átadta nekik, és a csecsemő királyt vazallusának ismerte el. **Buda** azonban a **török kezén maradt**. Így a Duna mentén megszállt területsáv (Hódoltság) kialakulásával **az ország három részre szakadt**.

</details>

<details>
    <summary>Fráter György hintapolitikája</summary>

---

## Miért nem sikerült egységesen fellépni a török ellen?

Buda elvesztése és a Hódoltság kialakulása után **Fráter György** a keleti Magyar Királyság kormányzójaként a keresztény **országrészek egyesítésére** törekedett. Mivel ismerte az oszmánok erejét, elfogadta a **török vazallusságot**, ezért nyíltan nem cselekedhetett, hiszen óvatlan lépése kiprovokálhatta volna a szultán támadását. Mindemellett tudta, hogy a **Habsburgok nem rendelkeznek akkora erővel**, amellyel a keleti országrészt megvédhetnék. **Ferdinánd bátyja**, V. Károly a német vallásháborúban harcolt, öccsének csak a **nyugati területek megvédésére** volt elegendő pénze. (1542-ben a Buda visszaszerzésére indított hadjárata kudarcot vallott.)

**Fráter György hintapolitikát** folytatott: miközben Béccsel levelezett, az éves adókat elküldte Konstantinápolyba. Lépéseit igazolva látta akkor, amikor az **oszmánok** megkezdték a **Hódoltság kiszélesítését** és egy Buda környéki védvonalrendszer kialakítását (például Székesfehérvár, Pécs, Esztergom, Visegrád elfoglalása 1543–44 során).

**Fráter György** végül döntött: **behívta Ferdinánd csapatait**, miközben lemondatta János Zsigmondot és édesanyját. A beérkező Habsburg-csapatok csekély létszáma láttán a barát megijedt, és **folytatta a hintapolitikáját**. Tetteivel újra törökhűséget színlelt: elküldte az adót a szultánnak, és szabad elvonulást ígért egy visszafoglalt vár török védőinek.

A német és spanyol zsoldosokat irányító generális gyanakvással figyelte Fráter György tevékenységét, majd amikor úgy érezte, hogy kelepcébe csalták, **meggyilkoltatta a szerzetest** (1551). A keleti országrész így átmenetileg Ferdinánd jogara alá került.

---

</details>

<details>
    <summary>A várháborúk kora</summary>

---

## Miért vált Magyarország a török elleni háború fő színterévé?
Az Oszmán Birodalom válasza nem késett. **1552-ben** egy nagyobb haderő indult a **Temesköz** és a **Tiszántúl** meghódítására, míg a budai pasa a **nógrádi várakat támadta**. A várak ostroma sikerrel járt, fontos erődítmények kerültek török kézre (például Temesvár, Szolnok, Drégely), és az egyesült seregek az ősz elején már a "Felső-Magyarország kapujához", **Eger alá érkeztek**. Az egri vár védői **Dobó István** vezetésével azonban ellenálltak, és a több mint egy hónapos ostrom a **törökök elvonulásával ért véget**.

Az "egri csillagok" önfeláldozó hőstette nemzedékeken át adott lelkierőt a magyarságnak. A **Hódoltság** viszont **kiszélesedett**, és a következő években a **törökök** végleg **stabilizálták a területet**. A sokáig keleten harcoló **Szulejmán** szultán **1566-ban** vezette utolsó hadjáratát Magyarországra. A szultáni sereg a horvát bán, **Zrínyi Miklós** által védett **Szigetvár** ellen támadt, egy kisebb sereg Gyula felé fordult. Szigetvár az utolsó emberig védekezett. A lőszerből kifogyó védők egy merész kitöréssel áldozták fel önmagukat, és az ostrom alatt **Szulejmán is elhunyt természetes halállal**. (Halálát napokig titkolták a török sereg előtt.) Utóda rövidesen a fennálló határok elfogadásával (status quo) **békét kötött Béccsel** (drinápolyi béke, 1568).

Néhány év alatt az ország belseje **háborús övezetté vált**, mindkét fél megkezdte egy erős **védelmi zóna kialakítását** a várak és erődítmények átépítésével. A mintegy 25 ezer főből álló török védősereg egy körülbelül tizenötezres létszámú keresztény erővel nézett farkasszemet. A várak helyőrségét a magyar **végvári vitézek** adták, akik mellett német zsoldosokat is alkalmaztak.

---

</details>

<details>
    <summary>A Magyar Királyság</summary>

---

## Miért alakult ki egymásrautaltság a Habsburg Birodalom és a Magyar Királyság között?
A Magyar Királyság a török hódítás miatt a korábbi országterület nyugati, északnyugati határ menti részére szorult vissza. A térképre pillantva is egyértelműen látszik, hogy ez a „kifli alakú” sáv (ahogy a kortársak hívták: „országunk gallérja”) önmagában nem állhatott volna ellen a törököknek, így a **Habsburg Birodalom keretei közé** illeszkedett. Bécs felől nézve e keskeny sáv stratégiai szempontból **védelmi övezetként** szolgált, és a Habsburgok ennek fenntartásában voltak érdekeltek. Buda elvesztése után a megfogyatkozó területű **Magyar Királyság intézményeit** (országgyűlés, hivatalok) **Pozsonyba helyezték át**. Itt zajlottak a királykoronázások is, így Pozsony tekinthető a Magyar Királyság újkori fővárosának. **I. Ferdinánd** (1526–1564) és utódai egy sokszínű, eltérő gazdasági és politikai fejlettségű birodalmat vezettek, érdekeik nem csak a magyar területekre korlátozódtak.

A **hatékony irányítás** miatt a **központosítás** az uralkodók számára létkérdés volt, ennek során a magyar államigazgatás átalakítását is végrehajtották. Így **Bécs felügyelete alá került** a **pénzügy** (Udvari Kamara), a **hadügy** (Udvari Haditanács) és a **külügy** (Haditanács és Titkos Tanács) **irányítása**. Az Udvar a rendi jogok további csorbítására nem törekedett, a **belpolitikai élet** (vármegyék, országgyűlés) és az igazságszolgáltatás alapvetően **Bécs beleszólása nélkül működött**.

| Habsburg-dinasztia, magyar királyok | Magyar királyok, 1570-től erdélyi fejedelmek |
| :-- | :-- |
| I. Ferdinánd (1526–1564) | Szapolyai János (1526–1540) |
| Miksa (1564–1576) | János Zsigmond (1540/56–1571) |
| Rudolf (1576–1608) | Báthory István (1571–1586) |
| II. Mátyás (1608–1619) | Báthory Zsigmond (1586–1602)<br>(négyszer lemondott, háromszor tért vissza) |

A bécsi központosítás sértette a Jagelló-korban megerősödött rendi öntudatot. A királyság magyar vezetői azonban számoltak a realitásokkal, a **török elleni védekezéshez** szükség volt a **Habsburg-tartományok adóira** és a **német birodalom pénzsegélyeire is**.

Mindenki belátta, hogy a **Magyar Királyság bevételei** a **katonai kiadásoknak** csak **körülbelül 30%-át fedezik**. (1577-ben az ország várainak költsége – Horvátországgal együtt – 2 millió 200 ezer forint volt, míg a befolyó jövedelem alig érte el a 750 ezer forintot.) Ezáltal a rendek rászorultak a Habsburgok pénzügyi segítségére, az Udvar pedig a magyar rendek katonai erejére. E **szűk mozgástér** kényszerítette ki azt a **kompromisszumot**, amely a **rendi dualizmus** kialakulásához vezetett.

| Év | 1556 | 1576 | 1582 | 1593 |
| :-- | :-- | :-- | :-- | :-- |
| A jövedelem a hadikiadások … %-át fedezi | 40,5 | 23 | 27 | 24,5 |

---

</details>

<details>
    <summary>Abszolutista és rendi törekvések</summary>

---

## Miért alakultak ki ellentétek?

A dinasztia és a rendek közötti kompromisszum azonban a korszak során gyakran felborult. A **Habsburg uralkodók** a kora újkor elképzeléseinek megfelelően **igyekeztek az országot minél központosítottabb módon irányítani**, azaz **kiépíteni az abszolutizmust** (ez nagyobb bevételeket, hatékonyabb irányítást tett lehetővé). A **magyar rendekre** azonban **folyamatosan szükségük volt**, hiszen a magyarországi török elleni védelem nagyrészt a nemesek látták el. Emellett a Magyarországról befolyó adóbevételek is pótolhatatlanok voltak az ausztriai területek védelmét is szolgáló végvárrendszer fenntartásához. Ily módon tehát a magyar rendek túlzott elidegenítését a Habsburgok el akarták kerülni.

Az **ellentétek** leggyakrabban az **adóztatás és a vallási kérdés miatt éleződtek ki**. A Habsburg-udvar érthető módon növelni kívánta bevételeit – főleg költséges háborúk idején, valamint a mélyen katolikus dinasztia elkötelezett volt a hit terjesztése mellett, mindez magától értetődő ellentéteket szült a többségében protestánssá vált magyar rendekkel.

---

</details>

<details>
    <summary>Bocskai-felkelés vagy szabadságharc</summary>

---

## Milyen értelemben volt felkelés, és milyen értelemben volt szabadságharc?
A **rendi ellenállás** első igazán erőteljes megnyilvánulása a **Bocskai-felkelés** volt (1604–1606). A korszakban vívták a törökkel a **tizenöt éves háborút** (1591–1606), amelyben a Habsburg Birodalom oldalán egy ideig az Erdélyi Fejedelemség is részt vett. A hosszan elhúzódó háborúban nem sikerült a törököket kiűzni, ugyanakkor hatalmas adóterheket rótt az országra, és jókora területek el is néptelenedtek. Emellett a császári zsoldosok fosztogatásai, lakossággal szembeni erőszakoskodásai és az **ellenreformáció** is sokakat a Habsburgok ellen fordított. Amikor a királyi kincstár teljesen kimerült, félő volt, hogy a fizetetlen zsoldoshadseregek fellázadnak. Ezt elkerülendő az Udvar **felségsértési perekkel** kobozta el a protestáns magyar főurak birtokait, így próbálta a zsoldot kifizetni.

Egy nagybirtokos, **Bocskai István** azonban a tiszántúli **hajdúk** (fegyveres marhahajcsárok) segítségével ellenállt. A hajdúcsapatokhoz rövidesen a protestáns nemesség is csatlakozott, így a mozgalom nemcsak a **vallásszabadságért állt ki, de rendi jelleget is öltött**. A felkelés gyors katonai sikereket ért el, a hadak elfoglalták Felső-Magyarországot, és betörtek Erdélybe. Bocskait az **erdélyi rendek fejedelemmé választották**, míg a **felső-magyarországi rendek Magyarország fejedelmévé kiáltották ki** (1605). A török igyekezett kihasználni a felkelést, **Bocskai kérésére koronát küldtek neki**. Bocskai azonban végül ajándékként vette át a koronát, és a továbbiakban **igyekezett kompromisszumot keresni a Habsburgokkal**.

Mindennek nyomán **1606-ban** sikerült megállapodni a királlyal, így létrehozni első alkalommal a rendi kompromisszumot a **bécsi béke** keretében. Ennek eredményeként **a király garantálta a magyar rendi jogok betartását**, valamint **lemondott az erőszakos ellenreformációról**. A **vallásszabadságért folytatott szabadságharc tehát eredményesnek bizonyult**. A harcokban részt vevő hajdúkat Bocskai a saját birtokán telepítette le, számukra **kollektív nemesi jogokat**, **hajdúszabadságot** biztosított (adómentességet a katonai szolgálatért cserébe). A bécsi béke helyreállította a **rendi dualizmust** a Magyar Királyság területén. 1608-ban a trónra lépő II. Mátyás külön törvénycikkekben erősítette meg az országgyűlés, illetve a rendek jogait. 1606-ban a tizenöt éves háborút lezáró békében a török megőrizhette a hódításait.

---

</details>

<details>
    <summary>A Magyar Királyság a 17. század második felében</summary>

---

## Hogyan és miért változott meg a rendek és az uralkodó politikai viszonya?

A harmincéves háború lezárása után (1648) a királyi országrész rendjei hiába várták Bécs fellépését a török ellen, ennek sem a politikai, sem a gazdasági feltételei nem voltak meg. A kor meghatározó politikusa **Zrínyi Miklós** horvát bán lett. A szigetvári hős dédunokája **irodalmi munkásságával** (Szigeti veszedelem) és hadtudományi műveivel (Tábori kis tracta; Vitéz hadnagy) a **török elleni harcra buzdított**, és hadvezérként is jeleskedett. **Zrínyi** érdemeit a bécsi udvar is elismerte, **ő lett a magyar történelem első tábornoka a császári hadseregben**. Az oszmánok elleni aktívabb védekezést és egy **állandó haderő** felállítását szorgalmazta. Ennek a hadseregnek a működtetését a Habsburg Birodalom keretein belül képzelte el.

Az oszmánokkal 1663-ban újabb háború tört ki. A támadó **török haderő** kezdetben látványos sikert ért el, sikerült Érsekújvárt is elfoglalnia, és már **Pozsonyt fenyegette**. **Zrínyi Miklós** a Dunántúlon védekezett, sőt a következő év elején merész **téli hadjáratot** indított. Seregével mélyen behatolt a Hódoltság területére, tucatnyi kisebb török alakulatot szétvert, majd **felégette** az oszmánok dunántúli végvárainak utánpótlási vonalát biztosító **eszéki hidat**. A nyári hadműveletek során a Habsburg hadak döntő győzelmet arattak Szentgotthárdnál, de **I. Lipót** (1657–1705) mégis a töröknek kedvező feltételekkel zárta le a háborút az **1664-es vasvári békével**. Néhány hónappal később Zrínyi Miklós egy szerencsétlen vadászbaleset során meghalt.

---

</details>

<details>
    <summary>A kuruc mozgalom kezdete</summary>

---

## Milyen okok vezettek az újabb felkeléshez?

A vasvári békére a magyar rendek vezetői elkeseredetten reagáltak: az ún. **Wesselényi-összeesküvés** során felkínálták az országot a törököknek. A mozgalmat Wesselényi Ferenc nádor indította el, és halálát követően több magas rangú főúr is fegyveres felkelést robbantott ki. **I. Lipót** a kedvező helyzetet kihasználta (a békére kényszerült törökökre, illetve a meggyengült Erdély ellenállására nem kellett számítania), és lesújtott: az összeesküvés vezetőit kivégeztette (1671).

A király az országban **abszolutizmust vezetett be**, arra hivatkozva, hogy a rendek az összeesküvéssel eljátszották jogaikat. Az 1670-es években adókat emeltek, és az **erőszakos ellenreformáció** is új lendületet vett. Számos protestáns templomot elkoboztak és a katolikusoknak adták át, illetve több száz lelkipásztort hitük megtagadására kényszerítettek. Ennek során több tucat protestáns prédikátort előbb halálra ítéltek, majd enyhítésként börtönbe zárták és eladták őket gályarabnak. (Ugyanakkor látnunk kell, hogy ha nem is azonos mértékben, de durva vallási kilengés a korszakban protestáns oldalról is történt: 1619-ben Kassán katolikus hitéért végeztek ki három papot.)

A királyi intézkedések nyomán ismét **megnőtt az elégedetlenség**: az elszegényedett nemesek, hitük miatt elmenekült protestánsok, szélnek eresztett végvári vitézek Erdély határában gyűltek össze (a fejedelemség támogatni már nem tudta őket, de biztonságos hátországnak megfelelt) mint **bujdosók**. Élükre állt a fiatal magyar főúr, **Thököly Imre**, akinek édesapja szintén részt vett az összeesküvésben, de fiát még Erdélybe tudta szöktetni. A bujdosók természetesen a **török támogatására is számíthattak**. A mozgalom egy idő után a **kuruc** elnevezést használta, a kifejezés eredete valószínűleg a török kurudzsi (= harcos, felkelő) szóra vezethető vissza. Thököly Imre vezetésével a kurucok néhány év alatt **elfoglalták a Felvidék keleti részét**, ahol rövidesen létrejött az Oszmán Birodalomnak alárendelt Felső-magyarországi Fejedelemség.

---

</details>

<details>
    <summary>Az Erdélyi Fejedelemség megalakulása</summary>

---

## Hogyan rendeződött a konfliktus a Habsburgokkal?

Fráter György meggyilkolása után a keleti országrész néhány évig Habsburg-kormányzás alá került, ám a helyi rendek – a török veszélyre hivatkozva – visszahívták János Zsigmondot (1556–1571). Kormányzása alatt az **Erdélyi Fejedelemség** határai megszilárdultak, és kiépült az ország intézményhálózata. A fejedelemség a **történelmi Erdély**, illetve a nyugati határsávon lévő, török által meg nem szállt vármegyék egyes területeiből, az úgynevezett **Partiumból** (ejtsd: parcium, jelentése: részek) állt.

A török terjeszkedés (Tiszántúl elvesztése) tovább csökkentette a területét. A fejedelemség északon érintkezett a Magyar Királysággal, ahol **egyes várakért** (például Szatmár, Tokaj) éveken keresztül **harc folyt a Habsburgokkal**. A helyi konfliktust egy megállapodás zárta le (speyeri egyezmény, 1570), amelyben **János Zsigmond lemondott** a **magyar királyi címről**, cserébe a **Habsburgok elfogadták a fejedelemség létezését**. Jogilag tehát ezzel a szerződéssel tekinthetjük az **Erdélyi Fejedelemség kialakulását véglegesnek**.

Az **erdélyi fejedelem hatalma** kiterjedt földbirtokain (ezek a Szapolyai család birtokaiból, valamint a még Fráter György által viselt, illetve lefoglalt váradi és a gyulafehérvári püspökség földjeiből álltak össze – kezdetben maga a fejedelmi rezidencia is a gyulafehérvári püspöki palota volt) és a **regálejövedelmeken** alapult. Az **erdélyi rendi országgyűlés** kisebb súllyal rendelkezett, mint a pozsonyi, **a fejedelem** itt könnyebben tudott **központosítani**. A legtöbbször **Gyulafehérváron** megtartott **országgyűlésen három politikai nemzet**: a magyar vármegyék nemességének, a **szász városok** polgárságának és a székely székeknek a küldöttei vettek részt. Rajtuk kívül a fejedelemnek lehetősége volt külön fejedelmi meghívottakat (regalisták) delegálni az országgyűlésbe, amivel számára kedvezően módosíthatta az erőviszonyokat.

---

</details>

<details>
    <summary>A fejedelemség az Oszmán Birodalom árnyékában</summary>

---

## Mekkora mozgástérrel rendelkezett az országrész?

Az **Erdélyi Fejedelemség** létezése a török hódításnak és Szulejmán szultán döntésének köszönhető, hiszen Erdély sem a török hódoltság előtt, sem azután nem alkotott önálló, szuverén államot. A hódítást Bécs felé folytatni kívánó szultán azonban úgy ítélte meg, hogy felesleges lenne közvetlen török uralom alá vonni a Kárpát-medence keleti részét, érdekeinek tökéletesen megfelel egy **külpolitikailag a törökhöz igazodó vazallusállam**. Erdély természetesen önmagában a Habsburgokkal szemben sem tudta volna megőrizni függetlenségét, de az már a 16. század közepén kiderült, hogy a törökök semmiképp sem engedik, hogy a terület Habsburg-kézre kerüljön. Az így kialakult egyensúlyi helyzet eredményeként szilárdult meg az Erdélyi Fejedelemség, **alapvetően török befolyás alatt**. A Fejedelemség az **Oszmán Birodalom vazallus államaként** adót fizetett Konstantinápolynak, és a szultán határozta meg a **külpolitikai mozgásterét** is. A török azonban **nem szólt bele az erdélyi belpolitikába**, a rendek többnyire maguk választhatták meg a fejedelmet, akit a pozíciójában a szultáni beiktatás erősített meg. A kialakuló helyzet sokkal kedvezőbb volt a két román vazallus fejedelemséghez képest, hiszen Moldvában és Havasalföldön az oszmánok folyamatosan felügyelték a belpolitikai életet is.

Erdély külpolitikai tekintélyét **Báthory István** (1571–1586) fejedelemsége alatt nyerte el. Báthoryt (János Zsigmond egykori bizalmas emberét) a **lengyel nemesség királlyá választotta** (1576), aki ezt követően **Krakkóba tette át a székhelyét**. Báthory a két ország erejét akarta felhasználni az országegyesítésre és a török elleni harcra, csakhogy a lengyel területek elleni orosz támadások elhárítása meghiúsította szándékát.

A 16. század végén kirobbanó **tizenöt éves háborúban az erdélyi fejedelem** (Báthory Zsigmond) a török kiűzését célul tűzve ki, a **Habsburgok oldalán vett részt**. Minthogy a keresztény hadak ekkor még nem tudtak számottevő eredményt elérni, így nem jött be a fejedelem számítása. Ellenben amikor Bocskai István vezetésével Habsburg-ellenes rendi mozgalom bontakozott ki, **támogatták Bocskai erdélyi fejedelemségét**.

---

</details>

<details>
    <summary>Erdély aranykora és hanyatlása</summary>

---

## Mely tettek és intézkedések tették erőssé a fejedelemséget?
Az Erdélyi Fejedelemség megerősödése és virágzása **Bethlen Gábor** uralkodása (1613–1629) alatt kezdődött el. A török segélyhaddal hatalomba kerülő fejedelem a szultán bizalmát egy további fontos végvár átadásával és feltétlen hűségével nyerte el. Bethlen az Erdélyi Fejedelemség nyugalmának és virágzásának zálogaként tekintett a törökök jóindulatára. Fejedelemsége során végig ügyelt a Portával, azaz a szultáni udvarral való jó kapcsolatra. Ennek meg is lett az eredménye: **a fejedelemség végre gyarapodhatott** a nagyformátumú fejedelem uralkodása alatt („Erdély aranykorának” is nevezik ezt az időszakot). Erdély gazdasági ereje és a fejedelmi hatalom olyan mértékig megnövekedett, hogy lehetővé vált az aktív külpolitika kialakítása. Bethlen hadserege, a török engedélyének megszerzése után, **bekapcsolódott a harmincéves háborúba**, és így a keletről jövő támadással erőmegosztásra kényszerítették a Habsburgokat. A hadműveleteket lezáró nikolsburgi békében a fejedelemnek sikerült nemcsak Erdély státuszát biztosítani (sőt néhány vármegyét el is foglalt), hanem a **Magyar Királyságban érvényesülő rendi jogokat és szabad vallásgyakorlatát** is biztosítani.

A külpolitikában sikeres fejedelem jelentős **kulturális fejlesztéseket** (gyulafehérvári főiskola, nyomdák, könyvtárak alapítása) és építkezéseket (késő reneszánsz stílusú paloták) is végrehajtott. A fejedelemség virágzása utóda, **I. Rákóczi György** (1630–1648) alatt folytatódott. A törökkel továbbra is ügyelt a megfelelő kapcsolatra, de amikor meg akarták emelni az évi adót, ellenállt, sőt a budai pasa ennek nyomán indított támadását, aki egyúttal egy trónkövetelőt támogatott Rákóczi ellenében, hadsereggel verte vissza. A Portát ekkoriban belső lázadások, pénzügyi nehézségek kötötték le, így valóban **nőtt az erdélyi fejedelmek mozgástere**. I. Rákóczi György is bekapcsolódott a harmincéves háborúba. Rövid hadjáratával Bethlen eredményeit ismételte meg, továbbá a **linzi békében** (**1645**) elérte, hogy a **Magyar Királyságban a jobbágyok is szabadon dönthessenek** róla, hogy **melyik engedélyezett vallást követik**.

Erdély virágzása **II. Rákóczi György** idején ért véget. A fejedelem érzékelve a Porta lekötöttségeit, **török engedély nélkül kezdett egy lengyelországi hadjáratba** (1657). A hadjárat egyfelől végül kudarcot vallott, másfelől eközben Isztambulban a nagyvezír úrrá lett a zavarokon, és miután II. Rákóczi György nem engedelmeskedett a török visszahívó parancsnak, **büntető hadjáratot indítottak Erdély ellen** (például Várad eleste, 1660). Ennek nyomán Erdély jelentős területeket veszített, komoly pusztítás érte és vége szakadt a békés, gazdagodó időszaknak. A 17. század második felében Erdély a törököknek erősen kiszolgáltatott, nagyon **szűk mozgástérrel bíró vazallusállam lett**, amire innentől nem számíthattak támogatóként a Magyar Királyság rendjei sem.

---

</details>

<details>
    <summary>A gazdasági élet főbb vonásai</summary>

---

## Milyen következményekkel járt a török hódítás?

A török kori háborúk pusztításai bár **jelentős károkat** okoztak Magyarország gazdasági életében, de az országrészek gyorsan alkalmazkodtak a megváltozott körülményekhez. Az osztrák tartományokban, a délnémet területeken és Észak-Itáliában ugyanis a népességnövekedésnek köszönhetően **megnőtt az igény a különböző agrártermékekre és nyersanyagokra**. Ezen termékek árai jelentősen növekedtek a korban, így a **távolsági kereskedelembe** bekapcsolódó rétegek számára lehetőség nyílt az anyagi gyarapodásra. A nyugati területek felé irányuló mezőgazdasági (élő állat, gabona, bor) és nyersanyag- (rézérc, nemesfémek, bőr, méz stb.) **kivitel** jócskán **meghaladta a behozatal értékét** (pozitív volt a külkereskedelmi mérleg). Az Alföldön a mezőgazdasági élet átalakult; a mezővárosok és falvak elsősorban **szarvasmarha-tenyésztéssel** foglalkoztak. Az **európai munkamegosztásba bekapcsolódó** marhakereskedők (tőzsérek) folyamatosan értékesíteni tudták az állatcsordákat a távoli piacokon, ahova az állatokat a felfogadott hajdúk terelték. (A hajdú kifejezés valószínűleg a török ’harcos, útonálló’ jelentésű főnévből származik; a magyar nyelvbe délszláv közvetítéssel került át.) A tizenöt éves háború pusztításai azonban teljesen szétzilálták a kereskedelmi útvonalakat, a belső piac összeomlott.

Az egyes országrészek határainak mentén élő lakosság terheit fokozta a kialakuló **kettős adóztatás**. A **Hódoltság** területén az **egykori magyar földesurak** nem mondtak le jobbágyaikról, sőt a **végvári katonák** segítségével gyakran még az **adók** egy részét is behajtották. Mindemellett a szpáhik alkalomadtán a Habsburg-fennhatóság alá tartozó falvakat adóztatták meg, megkeserítve az ottaniak életét. A **17. században** az európai események (az agrárárak zuhanása, a harmincéves háború és a népességcsökkenés) **gazdasági visszaeséshez** vezettek. Az ország **agrárkivitele csökkent**, a bányászat a vízkiemelés megoldatlansága miatt szintén válságosabb időszakot élt át. Az iparban a külföldi termékek beáramlása és az önellátó paraszti kézművesipar nagyrészt **háttérbe szorította a céhes ipart**. A korszakban egyedül az **ötvös céhek** tudtak töretlenül talpon maradni, hiszen a háborús viszonyok miatt a magánvagyonokból gyakran könnyen mozgatható ékszerek készültek.

|  | Az 1547. évi kivitel és behozatal összehasonlítása |  |
| :-: | :-: | :-: |
|  | A kivitel összetétele |  |
| Árufajta | Vámérték (forint) | Százalék |
| Élelmiszer | 12 357,90 | 3,96 |
| Állatok | 301 973,05 | 93,65 |
| Bőr- és szőrmeáru | 7 185,95 | 2,32 |
| Szövött áru | 587,20  | 0,02 |
| Fémáru | 1 090,00 | 0,04 |
| Szatócsáru | 108,80 | 0,01 |
| Összesen | 323 302,80 | 100,00 |

|  | A behozatal összetétele |  |
| :-: | :-: | :-: |
| Árufajta | Vámérték (forint) | Százalék |
| Élelmiszer | 12 357,10 | 8,75 |
| Állatok | 210,10 | 0,02 |
| Bőr- és szőrmeáru | 3 365,12 | 2,32 |
| Szövött áru | 97 220,16 | 68,62 |
| Fémáru | 13 940,60 | 9,85 |
| Szatócsáru | 14 748,70 | 10,44 |
| Összesen | 141 732,78 | 100,00 |

---

</details>

<details>
    <summary>Az ország pusztulása</summary>

---

## Milyen folyamatok kísérték a háborús közállapotokat?

A történeti éghajlattan kutatói szerint a 17. század a középkor végétől tartó „**kis jégkorszak**” tetőpontjának számított. A hűvös és csapadékos nyár rövidebb gabonaérési időszakot eredményezett, a tartalékok a tél végére gyakran elfogytak. A korszakban felgyorsult az **erdőpusztulás**, a fairtást a lakosság tűzifafogyasztása, illetve a magyar és a török végvárak szükségletei is növelték. A gazdasági élet változásai (például a legelőbővítés, kohászat) és a hadsereg igényei (például várerődítés, salétrom- és lőporkészítés) ugyanis rengeteg fa felhasználásával jártak. A háborús viszonyok a **táj elvadulását** vonták maguk után, a Kárpát-medence vízrajza még inkább szétzilálódott, számos régióban **mocsaras, lápos vidékek** keletkeztek. A sík vidéken kialakított erődítményekhez sokszor a közeli folyók, patakok vizét vezették, máshol az erdőirtások miatt változott meg a folyóvizek vízhozama. Egyes alföldi települések között csónakokkal lehetett közlekedni, ezek a vidékek megfelelő búvóhelyet is biztosítottak a lakosok számára.

A nagyobb hadjáratok, az **állandó hadakozás** következményei főleg az ország kedvezőbb adottságú területeit sújtották. Az átvonuló hadak **súlyos károkat** okoztak a falvakban, nyomukban **éhínség** járt, a csapatok **járványok**at terjesztettek. A korabeli források a császári katonák mértéktelenségét és fegyelmezetlenségét emelik ki, velük szemben az oszmán haderő sokkal szervezettebbnek tűnik. A török csapatok pusztításait elsősorban az **irreguláris alakulatok** (tatárok) okozták, akik a **foglyokat rabszolgának** hurcolták a birodalom területére. Ugyanakkor a több tízezer fős császári seregek mindenféle betegségek (pestis, szifilisz, vérhas) terjesztői voltak, míg az iszlám haderőben jobban ügyeltek a tisztaságra (folyamatos vízellátás, gondosan tisztított árnyékszékek stb.). Az elhúzódó várostromok a környék falvainak teljes kizsákmányolásával jártak, a keresztény zsoldosok és a szabad hajdúk sem kímélték az emberéletet. Mindemellett szinte a **teljes középkori kulturális örökség** (például a budai és visegrádi reneszánsz paloták, a székesfehérvári Nagyboldogasszony-bazilika) **a török időszakban pusztult el**.

A **történeti demográfusokat** megosztja az a kérdés, hogy mekkora volt az ország vérvesztesége az időszakban. Korábban nagyobb pusztítással számoltak a török hódoltság kialakításánál, napjainkban a századvégi hosszú háború időszakát tekintik sorsfordítónak. Tény, hogy a **16. században a lakosság száma** szinte **stagnált**, a valószínű népességnövekedést a hadjáratok mellett a „háborús békeévek” is apasztották. A 17. században a lakosság száma főleg a **nemzetiségi bevándorlók** miatt növekedett, egyes országrészekben a magyarság kisebbségbe szorult (Erdély, Dél-Magyarország).

| Terület | 1500 | 1600 | 1700 |
| :-: | :-: | :-: | :-: |
| Franciaország | 16,4 | 19,0 | 19,0 |
| Spanyolország | 6,8 | 8,1 | 7,5 |
| Ausztria és Csehország | 3,5 | 4,3 | 4,6 |
| Itália | 10,5 | 13,1 | 13,3 |
| Anglia és Wales | 2,6 | 4,4 | 5,4 |
| Lengyelország | 2,5 | 3,4 | 2,8 |
| Német Birodalom | 12,0 | 16,0 | 15,0 |
| Magyarország | 3,3 | 3,5 | 4,0 |

---

</details>

<details>
    <summary>Thököly Imre</summary>

---

## Milyen politikai elképzeléseik voltak a kurucoknak?

A kurucmozgalom első nagyobb sikereit **Thököly Imre** fővezérsége alatt érte el (1678–1682). Thököly könnyűlovas haderejének megfelelő hátteret biztosított az erdélyiek hallgatólagos támogatása és a **francia diplomáciai kapcsolat**. XIV. Lajos állama támogatta a Habsburg-ellenes mozgalmat. A huszonéves kuruc vezér a **felső-magyarországi terjeszkedés** idején vette feleségül Zrínyi Ilonát (a kivégzett Zrínyi Péter lányát, I. Rákóczi Ferenc özvegyét), így a kiterjedt Rákóczi-birtok is irányítása alá került. **Thököly** sikereinek csúcspontján, Kassa elfoglalása után (1682), **önálló fejedelemséget** alapított. A Felső-magyarországi Fejedelemség az **oszmánok vazallus állama** lett, létrejöttével az ország négy részre szakadt, és a Habsburg-uralom látszólag megrendült a térségben.

I. Lipót egyfelől a kuruc mozgalom sikerei, másfelől a franciáknak a Német-római Birodalom nyugati határát fenyegető politikája miatt nyugodt helyzetet akart teremteni Magyarországon. Erre már csak azért is szükség volt, mert ekkor már készülőfélben volt egy újabb nagy török hadjárat Bécs ellen. Éppen ezért **1681-ben** a soproni országgyűlésen a király meghátrált: feladta az abszolutizmust és **helyreállította a rendi kompromisszumot**.

Ennek ellenére a magyar vezető réteg kettészakadt, a **kurucok** elutasították az egyezkedést, és megvetették a Habsburg-barát, **labancnak** nevezett nemességet.

---

</details>

<details>
    <summary>A felszabadítás kezdete</summary>

---

## Miért változtak meg az erőviszonyok a térségben?

Az **Oszmán Birodalom** Thököly sikereiből a Habsburgok meggyengülését olvasta ki, és **1683-ban Bécs elfoglalására** indult. A nagy létszámú haderő irányítója (Kara Musztafa nagyvezír) a vazallus fejedelemségek csapatait is mozgósította. Az erdélyiek és a kurucok a dunántúli hadműveletekben vettek részt, de Bécs ostromától távolmaradtak. Ugyanakkor Esterházy Pál nádor saját költségén fogadott katonákat Bécs védelmére, értékes kincseivel pedig az esztergomi érsek is támogatta a császárváros ellenállását. A megmaradt Magyar Királyság és a császárváros végveszélybe került, felmentésére német birodalmi csapatok (Lotharingiai Károly herceg) és **lengyel királyi seregek** (Sobieski János) indultak. Az egyesült keresztény erők megsemmisítő **vereséget mértek** Bécs alatt a **törökre**. A menekülő csapatokat üldözve Sobieski hadai betörtek a Hódoltság területére (Esztergom felszabadítása). A győzelmekre egész Európa felfigyelt, és XI. Ince pápa a török kiűzésére szólított fel.

Az egyházfő pénzt, energiát és időt nem kímélve hozta létre a **Szent Ligát** (1684), amelyhez a Habsburgok mellett több német fejedelemség, Velence, Lengyelország és később Oroszország is csatlakozott. XIV. Lajos Franciaországa semlegességet hirdetett. A sors különös fintora, hogy a **megosztott magyarok** közül Thököly továbbra is a Habsburgokkal szembeni ellenállásra buzdított. Ez megnehezítette Magyarország felszabadítását.

A **Szent Liga erőfölénye** lassan kibontakozott (Budát először sikertelenül ostromolták, de 1685-ben visszavették Érsekújvárt). A **császári seregek elözönlötték Thököly államát**, a fővezért pedig az egyik török pasa túszként rövid ideig fogságba ejtette. (A váradi pasa az értékes foglyot a fegyverszünetért cserébe Bécs kezére adta volna. Rosszul számított: Bécs nem tárgyalt, a szultán pedig kivégeztette a pasát.) Mire Thököly kiszabadult, a kuruc sereg nagy része átállt a császáriak oldalára. A kuruc fejedelemség utolsó erődítménye, **Munkács vára Zrínyi Ilona** irányításával két és fél éven át ellenállt a császári seregeknek. **I. Lipót** ekkor már teljes mértékben elkötelezte magát Magyarország felszabadítása mellett, és **jelentős összegeket** fordított a hadjáratokra. A költségek egy részét, illetve a katonaság ellátását a **magyarországi adóterhek növelésével** is biztosította. Ugyanakkor a hadjáratok működtetésében fontos szerepet játszottak olyan **zsidó kereskedők**, akik fenntartották a folyamatos **hadiszállítást** (például Samuel Oppenheimer).

---

</details>

<details>
    <summary>Buda visszafoglalása</summary>

---

## Miért volt stratégiai jelentőségű a város felszabadítása?

A keresztény erők **1686-ban** indultak **Buda felszabadítására**. A Szent Liga csapatait **magyar alakulatok** is erősítették (körülbelül 15 ezer fő), a többi seregrészt a császári hadvezetés az ország más frontszakaszain vetette be. Az ostromló **német erők** (mintegy 60 ezer fő Lotaringiai Károly és Miksa Emánuel bajor választófejedelem vezetésével) a kor modern ostromtechnikai módszereinek (a várat megközelítő árok- és sáncrendszer kialakítása, a tábort védő külső sáncrendszer felépítése, folyamatos ágyúzás) és fegyverzeti eszközeinek (ágyúk, mozsarak, aknák) felhasználásával kezdték a hadműveletet. Az utolsó **budai pasa** (Abdurrahman) csapatai **elszántan védekeztek**, a török felmentő hadban bíztak, amelyet azonban a császáriak visszavertek. A **két és fél hónapig tartó ostrom** egy általános roham után **sikerre vezetett**, és Buda a 145 éves török uralom után felszabadult.

A győzelem után a Szent Liga csapatai a **Dunántúlon** és a **Duna–Tisza közén** értek el sikereket (Pécs, Szeged visszafoglalása). A következő évben az ellentámadással próbálkozó **oszmán sereg súlyos vereséget szenvedett** Mohács közelében (második mohácsi vagy nagyharsányi csata), majd a császári csapatok benyomultak **Erdély területére**. Apafi Mihály fejedelem a katonai erő láttán nem tanúsított ellenállást, és bár pozíciójából nem mozdították el, haláláig (1690) szinte árnyékfejedelemként irányította országát. I. Lipót már a Balkán-félsziget visszafoglalására utasította a csapatait, és a hadműveletek eredményesen kezdődtek (Nándorfehérvár elfoglalása, 1688), sőt a **seregek előretörtek Szerbiában** is.

---

</details>

<details>
    <summary>Elhúzódó hadműveletek</summary>

---

## Hogyan ért véget a magyarországi török uralom?

A Habsburgok győzelmei láttán **XIV. Lajos** megszegte a korábbi megállapodást, és egy **újabb háborút** robbantott ki a rajnai területek irányába (1688–97). A **bécsi hadvezetés** a jól képzett francia seregek ellen **átvezényelte** Magyarországról a **harcedzett alakulatokat**, így a török elleni harcok elhúzódtak. Az oszmánok visszaállították hatalmukat Szerbiában (Belgrád eleste), és betöréseikkel a magyar területeket veszélyeztették. A déli frontszakasz váltakozó kimenetelű harcai alatt a hátországban **sorra kapituláltak** a megmaradt **török végvárak** (például Szigetvár, Gyula, Kanizsa, Várad).

Az oszmánok döntő veresége a **zentai csatában** (1697) következett be, ahol a Tiszán átkelő szultáni sereget a császáriak **Savoyai Jenő** vezetésével megsemmisítették. A két fél hosszas tárgyalás után **1699-ben békét kötött** (karlócai béke), a törökök elismerték a Hódoltság elvesztését, az **ország területe** – a Temesköz kivételével – végleg **felszabadult**.

**A császári generálisok** a visszafoglalt ország további sorsáról a **győztes jogán** intézkedtek. **I. Lipót** hadainak sikere láttán **a magyar rendek lemondtak a szabad királyválasztás jogáról**, illetve **eltörölték az ellenállási záradékot**. A Habsburg-dinasztia ezzel jogilag is biztosította magának az országot.

---

</details>

---

[Vissza](../tortenelem.md)

---